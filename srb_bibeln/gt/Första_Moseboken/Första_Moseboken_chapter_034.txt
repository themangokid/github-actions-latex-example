1 Dina, den dotter som Lea hade fött åt Jakob, gick ut för att träffa döttrarna i landet. 2 När Sikem, som var son till hiveen Hamor, fursten i landet, fick se henne, tog han henne och låg med henne och kränkte henne. 3 Och hans själ fäste sig vid Dina, Jakobs dotter, och han älskade flickan och talade vänligt med henne. 4 Sikem talade till sin far Hamor och sa: Skaffa mig den flickan till hustru. 5 När Jakob fick höra att han hade kränkt hans dotter Dina, var hans söner med hans boskap ute på marken. Och Jakob teg till dess de kom hem. 6 Då gick Hamor, Sikems far, ut till Jakob för att tala med honom. 7 När Jakobs söner kom hem från marken och fick höra det, blev männen ursinniga* och mycket vreda, därför att han hade gjort en galenskap i Israel och legat med Jakobs dotter. Sådant får inte ske. 8 Och Hamor talade till dem och sa: Min son Sikem har i sitt hjärta fattat kärlek till din dotter. Jag ber dig, ge henne till hustru åt honom. 9 Gift in er med oss. Ge era döttrar åt oss, och ta ni våra döttrar. 10 Bosätt er hos oss och landet ska ligga öppet för er. Bo och driv handel här och skaffa er ägodelar. 11 Sikem sa till hennes far och till hennes bröder: Låt mig finna nåd för era ögon och det ni begär av mig, det vill jag ge. 12 Begär hur stor brudgåva och annan gåva som helst, och jag vill ge vad ni begär, bara ni ger mig flickan till hustru. 13 Men Jakobs söner svarade Sikem och hans far Hamor svekfullt och sa, eftersom han hade kränkt deras syster Dina. 14 De sa till dem: Det kan vi inte göra, att ge vår syster åt en man som är oomskuren, för det skulle vara en skam för oss. 15 Bara på det villkoret vill vi gå med på det, att ni blir som vi, så att alla män bland er blir omskurna. 16 Då ska vi ge våra döttrar åt er och ta era döttrar till oss. Och vi ska bo hos er och bli till ett folk. 17 Men om ni inte lyder oss och låter omskära er, så ska vi ta vår dotter och ge oss i väg. 18 Hamor och Sikem, Hamors son, tyckte om det de sa. 19 Och den unge mannen dröjde inte att göra så, för han hade åtrå till Jakobs dotter, och han var mer ärad än alla andra i sin fars hus. 20 Så gick Hamor och hans son Sikem till stadsporten och talade med männen i sin stad och sa: 21 Dessa män är fredligt sinnade mot oss och vill driva handel och bo i landet. Se, landet har utrymme nog för dem. Låt oss ta deras döttrar till hustrur och låt oss ge dem våra döttrar. 22 Men endast på det villkoret vill männen gå med på att bosätta sig hos oss och bli ett folk med oss, om vi omskär alla män bland oss, liksom de är omskurna. 23 Kommer inte då deras boskap och egendom och alla deras djur att tillhöra oss? Låt oss bara gå med på det, så att de bosätter sig bland oss. 24 Och de lydde Hamor och hans son Sikem, alla de som bodde* innanför stadsporten, och alla män blev omskurna, alla som bodde* innanför stadsporten. 25 På tredje dagen, när de led av sina sår, kom Jakobs två söner, Simeon och Levi, Dinas bröder. De tog var sitt svärd och gick djärvt in i staden och dödade alla männen. 26 Och de dödade också Hamor och hans son Sikem med svärdsegg och tog Dina ut ur Sikems hus och gav sig i väg. 27 Jakobs söner gick fram över de slagna och plundrade staden, därför att de hade skändat deras syster. 28 De tog deras får, nötboskap och åsnor och det som fanns i staden och ute på fälten. 29 Alla deras ägodelar och alla deras barn och deras kvinnor tog de med sig såsom byte och plundrade allt som fanns i husen. 30 Då sa Jakob till Simeon och till Levi: Ni har dragit olycka över mig och gjort så att alla hatar mig som bor i landet, bland kananeerna och perisseerna. Vi är så få i antal och de kommer nu att gå samman mot mig och slå ihjäl mig. Både jag och min familj kommer att förgöras. 31 De svarade: Ska man få behandla vår syster som en hora?