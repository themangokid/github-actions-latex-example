1 Och det hände sig i den tid, då Amrafel var kung i Sinear, Arjok kung i Ellasar, Kedorlaomer kung i Elam och Tidal var kung över folkslagen*, 2 att de förde krig mot Bera, kungen i Sodom, och Birsa, kungen i Gomorra, och Sinab, kungen i Adma, och Semeber, kungen i Sebojim, och kungen i Bela, det är Soar. 3 Alla dessa samlades i Siddimdalen, där Salthavet* nu ligger. 4 De hade i tolv år lytt under kung Kedorlaomer, men i det trettonde året hade de gjort uppror. 5 Och i det fjortonde året kom Kedorlaomer och de kungar, som var med honom, och slog rafaeerna i Asterot-Karnajim och suseerna i Ham och emeerna i Save-Kirjatajim 6 och horeerna i deras bergsland Seir, ända fram till El-Paran vid öknen. 7 Därefter vände de om och kom till En-Mispat, det är Kadesh, och underkuvade hela den amalekitiska slättbygden och dessutom amoreerna, som bodde i Hasason-Tamar. 8 Då drog kungen i Sodom, kungen i Gomorra, kungen i Adma, kungen i Sebojim och kungen i Bela, det är Soar, ut och ställde upp sig till strid mot dem i Siddimdalen, 9 mot Kedorlaomer, kungen i Elam, Tidal, kungen över Goim*, Amrafel, kungen i Sinear, och Arjok, kungen i Ellasar, fyra kungar mot de fem. 10 Men Siddimdalen var full av jordbecksgropar. Och kungarna i Sodom och Gomorra flydde och föll i dem, och de resterande flydde upp i bergen. 11 Och de tog all egendom, som fanns i Sodom och Gomorra, och hela deras matförråd och drog därifrån. 12 De tog med sig Abrams brorson Lot, som bodde i Sodom, och hans ägodelar, och drog sin väg. 13 Då kom en som lyckats fly och berättade det för Abram, hebreen, som bodde i amoreen Mamres terebintlund, som var Eskols och Aners bror, och dessa var i förbund med Abram. 14 När Abram hörde, att hans brorson var fånge, beväpnade han sina erfarna tjänare, som var födda i hans hus, 318 män, och förföljde dem ända till Dan. 15 Han delade sitt folk och överföll dem om natten, han och hans tjänare, och slog dem och förföljde dem ända till Hoba, som ligger till vänster om Damaskus, 16 och tog tillbaka allt byte och även sin brorson Lot, hans ägodelar, kvinnorna och folket.17 När han kom tillbaka efter att ha slagit Kedorlaomer och de kungar, som var med honom, gick kungen i Sodom ut för att möta honom i Savedalen, vilket är Kungadalen. 18 Och Melkisedek, kung i Salem, bar ut bröd och vin, och han var präst åt Gud, den Högste. 19 Han välsignade honom och sa: Välsignad vare Abram av Gud den Högste, han som äger himmel och jord. 20 Välsignad* vare Gud den Högste, som har gett dina fiender i din hand! Och Abram gav honom tionde av allt. 21 Kungen i Sodom sa till Abram: Ge mig folket, och behåll själv bytet. 22 Men Abram sa till kungen i Sodom: Jag lyfter min hand upp till HERREN, den Högste Guden, han som äger himmel och jord, 23 att jag inte vill ta en tråd eller en skorem, eller något annat som är ditt, så att du inte ska kunna säga: Jag har gjort Abram rik, 24 med undantag endast för det de unga männen har förtärt, och den lott, som tillkommer de män, som har följt med mig. Aner, Eskol och Mamre. Låt dem få sin del.