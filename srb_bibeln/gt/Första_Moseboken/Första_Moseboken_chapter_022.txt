1 Sedan detta hade skett, satte Gud Abraham på prov och sa till honom: Abraham! Och han svarade: Här är jag. 2 Och han sa: Ta nu din son, din ende son Isak, som du älskar, och gå bort till Moria land och offra honom där som brännoffer på ett av bergen, som jag ska säga dig. 3 Och Abraham stod upp tidigt på morgonen och sadlade sin åsna och tog med sig två av sina tjänare och sin son Isak. Och högg veden till brännoffret och bröt upp och gav sig i väg mot den plats, som Gud hade sagt honom. 4 På tredje dagen lyfte Abraham upp blicken och såg platsen långt ifrån. 5 Abraham sa till sina tjänare: Stanna ni här med åsnan. Jag och pojken ska gå dit bort. När vi har tillbett, ska vi komma tillbaka till er. 6 Och Abraham tog veden till brännoffret och lade den på sin son Isak, men elden och kniven tog han i sin hand, och de gick båda tillsammans. 7 Isak talade till Abraham, sin far, och sa: Min far! Han svarade: Här är jag, min son. Han sa: Här är elden och veden, men var är lammet till brännoffret? 8 Abraham svarade: Gud ska själv utse lammet till brännoffret, min son. Så gick de båda tillsammans. 9 Så kom de till den plats, som Gud hade sagt till honom. Där byggde Abraham ett altare och lade veden i ordning och band sin son Isak och lade honom på altaret, ovanpå veden. 10 Och Abraham räckte ut sin hand och tog kniven för att slakta sin son. 11 Då ropade HERRENS ängel till honom från himlen och sa: Abraham! Abraham! Och han svarade: Här är jag. 12 Han sa: Låt inte din hand komma vid pojken och gör honom inget, för nu vet jag att du fruktar Gud och inte har undanhållit* din son, din ende, från mig. 13 Då lyfte Abraham upp sin blick och tittade och där bakom honom var det en bagge som hade fastnat med sina horn i ett busksnår, och Abraham gick dit och tog baggen och offrade den till brännoffer i stället för sin son. 14 Abraham kallade den platsen HERREN ser, därför säger man än i dag: På berget där HERREN blir sedd. 15 Och HERRENS ängel ropade för andra gången till Abraham från himlen 16 och sa: Jag har svurit vid mig själv, säger HERREN. Eftersom du gjorde detta och inte undanhöll* din son, din ende, 17 ska jag välsigna dig med rika välsignelser och föröka din säd så talrikt som stjärnorna på himlen och som sanden på havets strand, och din säd ska inta sina fienders portar. 18 I din säd* ska alla folk på jorden bli välsignade, därför att du lydde min röst. 19 Så gick Abraham tillbaka till sina tjänare, och de bröt upp och gick tillsammans till Beer-Sheba. Och Abraham bodde i Beer-Sheba. 20 Och sedan detta hade skett, blev det berättat och sagt för Abraham: Se, Milka, hon har också fött barn åt din bror Nahor: 21 Us, hans förstfödde, och hans bror Bus, och Kemuel, Arams* far, 22 och Kesed, Haso, Pildas, Jidlaf och Betuel. 23 Betuel blev far till Rebecka. Dessa åtta födde Milka åt Abrahams bror Nahor. 24 Och hans bihustru, som hette Reuma födde också, nämligen Teba, Gaham, Tahash och Maaka.