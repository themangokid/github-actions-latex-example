1 Vid den tiden lämnade Juda sina bröder och begav sig i väg och tog in hos en man i Adullam, som hette Hira. 2 Där fick Juda se dottern till en kananeisk man som hette Sua, och han tog henne till hustru och låg med henne. 3 Hon blev med barn och födde en son, och han gav honom namnet Er. 4 Sedan blev hon med barn igen och födde en son, och hon gav honom namnet Onan. 5 Och hon födde ytterligare en son och gav honom namnet Sela. Han var i Kesib när hon födde honom. 6 Juda tog en hustru åt sin förstfödde son Er, som hette Tamar. 7 Men Er, Judas förstfödde, var ond i HERRENS ögon och HERREN dödade honom. 8 Då sa Juda till Onan: Gå in till din brors hustru och gift dig med henne och skaffa avkomma* åt din bror. 9 Men Onan visste att avkomman inte skulle bli hans egen. När han låg med sin brors hustru, lät han därför sin säd spillas på jorden för att han inte skulle ge avkomma åt sin bror. 10 Det han gjorde misshagade HERREN. Därför dödade han honom också. 11 Då sa Juda till sin sonhustru Tamar: Stanna som änka i din fars hus tills min son Sela blir vuxen, för han tänkte att kanske också han skulle dö liksom hans bröder. Och Tamar gick bort och blev kvar i sin fars hus. 12 En lång tid därefter dog Suas dotter, Judas hustru, och efter sorgetidens slut gick Juda och hans vän adullamiten Hira upp till Timna för att klippa sina får. 13 Och för Tamar blev det berättat och sagt: Se, din svärfar går upp till Timna för att klippa sina får. 14 Då tog hon av sig sina änkekläder, tog på sig en slöja och höljde sig i den och satte sig vid porten till Enajim på vägen till Timna, eftersom hon såg att Sela blivit vuxen, men hon hade ändå inte blivit given åt honom till hustru. 15 När Juda fick se henne trodde han att hon var en prostituerad, eftersom hon hade täckt sitt ansikte. 16 Han vek av till henne vid vägen och sa: Jag ber dig, låt mig få komma in till dig. För han visste inte att det var hans sonhustru. Hon svarade: Vad vill du ge mig för att du ska få komma in till mig? 17 Han sa: Jag skickar en killing ur hjorden. Hon sa: Vill du ge mig en pant tills du sänder den? 18 Han sa: Vad ska jag då ge dig i pant? Hon svarade: Din signetring, din snodd* och din stav, som du har i din hand. Då gav han henne detta och låg med henne, och hon blev med barn genom honom. 19 Så stod hon upp och gick därifrån och tog av sig sin slöja och tog på sig sina änkekläder. 20 Juda skickade killingen med sin vän, adullamiten för att få tillbaka panten från kvinnans hand, men han fann henne inte. 21 Då frågade han folket på platsen och sa: Var är den prostituerade, hon som satt vid vägen i Enajim? De svarade: Här har ingen prostituerad varit. 22 Och han kom tillbaka till Juda och sa: Jag har inte hittat henne och även folket på orten säger att ingen prostituerad har varit där. 23 Juda sa: Låt henne behålla det så att vi inte drar skam över oss. Se, jag har skickat denna killing, men du har inte hittat henne. 24 Och det hände ungefär tre månader senare att det blev berättat för Juda och sagt: Din sonhustru Tamar har begått otukt, och nu har hon blivit med barn genom sin otukt. Då sa Juda: För ut henne och bränn henne. 25 När hon fördes ut, sände hon bud till sin svärfar och sa: Genom den mannen som detta tillhör har jag blivit med barn. Och hon sa: Jag ber dig, se efter, vem som äger denna signetring, snodd och stav. 26 Juda kände igen dem och sa: Hon är rättfärdigare än jag, eftersom jag inte har gett henne åt min son Sela. Och han låg aldrig mer med henne. 27 Och det skedde när tiden var inne att hon skulle föda, se, då fanns det tvillingar i hennes moderliv. 28 Och det hände när hon födde, att en hand stack fram. Då tog barnmorskan en röd tråd och band den om handen och sa: Denne kom ut först. 29 Och det hände, att när han drog sin hand tillbaka, se, då kom hans bror fram, och hon sa: Hur har du trängt dig fram? Detta genombrott ska komma över dig. Därför fick han namnet Peres*. 30 Därefter kom hans bror fram, som hade den röda tråden om sin hand. Och han fick namnet Sera.