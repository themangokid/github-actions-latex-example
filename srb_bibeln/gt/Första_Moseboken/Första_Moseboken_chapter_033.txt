1 Jakob lyfte upp blicken och såg, och fick se Esau komma tillsammans med 400 män. Då fördelade han sina barn på Lea och på Rakel och på de båda tjänstekvinnorna. 2 Han lät tjänstekvinnorna med deras barn gå främst och Lea med hennes barn efter dem och Rakel med Josef sist. 3 Själv gick han framför dem och bugade sig sju gånger ner till jorden, tills han gick fram till sin bror. 4 Men Esau sprang emot honom till mötes och tog honom i famn, föll honom om halsen och kysste honom. Och de grät. 5 Och han lyfte upp sina ögon och såg kvinnorna med barnen och sa: Vilka är de här som du har med dig? Han svarade: De är barnen som Gud av nåd har gett åt din tjänare. 6 Sedan gick tjänstekvinnorna fram med sina barn och bugade sig för honom. 7 Också Lea gick fram med sina barn och bugade sig. Sedan gick Josef och Rakel fram och bugade sig. 8 Han sa: Vad vill du med hela den skaran som jag har mött? Han sa: Jag ville finna nåd för min herres ögon. 9 Esau sa: Jag har nog, min bror. Behåll det du har för dig själv. 10 Jakob svarade: Nej, jag ber dig, om jag nu har funnit nåd för dina ögon, så ta emot min gåva av min hand, eftersom jag har fått se ditt ansikte som om jag hade sett Guds ansikte och du har tagit emot mig försonligt. 11 Jag ber dig, ta emot den välsignelse som jag lät föra till dig, för Gud har varit mig nådig, och jag har allt jag behöver. Och han bad honom så enträget att han tog emot den. 12 Då sa han: Låt oss bryta upp och dra vidare. Jag slår följe med dig. 13 Men han sa till honom: Min herre vet, att barnen är svaga och att jag har får och kor med mig som ger di. Driver man dem för hårt en enda dag, så dör hela hjorden. 14 Jag ber dig, min herre, att dra i väg före sin tjänare, så följer jag långsamt efter i den takt som boskapen som är framför mig och barnen orkar att gå, tills jag kommer till min herre i Seir. 15 Esau sa: Jag vill dock lämna kvar hos dig någon av det folk som är med mig. Han svarade: Varför behövs det? Låt mig bara finna nåd för min herres ögon. 16 Samma dag vände Esau tillbaka och tog vägen till Seir. 17 Och Jakob begav sig till Suckot, där han byggde sig ett hus. För sin boskap gjorde han hyddor. Därför kallades platsen med namnet Suckot. 18 Därefter kom Jakob till Salem, till staden Sikem, som ligger i Kanaans land, när han kom från Paddan-Aram, och slog upp sitt läger utanför staden. 19 Marken där han hade slagit upp sitt tält köpte han för 100 kesitor av barnen till Hamor, Sikems far. 20 Och där reste han ett altare och kallade det El-Elohe-Israel.*