1 Abrams hustru Sarai födde inga barn åt honom. Men hon hade en egyptisk tjänstekvinna som hette Hagar. 2 Och Sarai sa till Abram: Se, HERREN har tillslutit mig så att jag inte kan få barn. Jag ber dig, gå in till min tjänstekvinna. Kanske jag kan få barn genom henne. Och Abram lyssnade till Sarais röst. 3 Så tog Sarai, Abrams hustru, sin egyptiska tjänstekvinna Hagar och gav henne som hustru åt sin man, efter det att Abram hade bott tio år i Kanaans land. 4 Och han gick in till Hagar och hon blev med barn. Och då hon såg att hon hade blivit med barn, föraktade hon sin husmor. 5 Då sa Sarai till Abram: Må min orätt komma över dig. Jag har lagt min tjänstekvinna i din famn, och när hon såg att hon hade blivit med barn, föraktade hon mig. HERREN ska döma mellan mig och dig. 6 Och Abram sa till Sarai: Se, din tjänstekvinna är i din hand, gör med henne som du finner bäst. När Sarai bestraffade henne, flydde hon bort från henne. 7 Men HERRENS ängel fann henne vid en vattenkälla i öknen, nämligen vid den källan, som ligger vid vägen till Sur, 8 och sa till henne: Hagar, Sarais tjänstekvinna, varifrån kommer du och vart är du på väg? Hon sa: Jag har flytt från min husmor Sarai. 9 Då sa HERRENS ängel till henne: Vänd tillbaka till din husmor och ödmjuka dig under hennes hand. 10 Och HERRENS ängel sa till henne: Jag ska föröka dina efterkommande* så mycket att deras antal inte ska kunna räknas. 11 HERRENS ängel sa till henne: Se, du är med barn och ska föda en son, och du ska ge honom namnet Ismael*, därför att HERREN har hört ditt lidande. 12 Han ska vara som en vildåsna* bland människor. Hans hand ska vara emot alla och allas hand emot honom, och han ska bo i närheten av alla sina bröder. 13 Och hon kallade HERRENS namn, som hade talat med henne: Du Gud ser mig, för hon sa: Har jag här verkligen fått se en skymt* av honom som ser mig? 14 Därför kallade hon brunnen Beer-Lahaj-Roi*, se, den ligger mellan Kadesh och Bered. 15 Och Hagar födde en son åt Abram, och Abram gav sin son namnet Ismael, som Hagar fött. 16 Abram var 86 år gammal när Hagar födde Ismael åt honom.