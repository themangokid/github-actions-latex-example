1 Och HERREN sa till Noa: Gå in i arken, du och hela din familj, för jag har sett att du är rättfärdig inför mig i detta släkte. 2 Av alla rena fyrfotadjur ska du ta med dig sju par, hane och hona, men av de fyrfotadjur, som inte är rena, ett par, hane och hona, 3 också av himlens fåglar sju par, hane och hona, för att deras avkomma ska förbli vid liv över hela jorden. 4 För om sju dagar ska jag låta det regna på jorden i fyrtio dagar och fyrtio nätter, och jag vill utplåna från jordens yta alla varelser som jag har gjort. 5 Och Noa gjorde allt det som HERREN hade befallt honom. 6 Noa var 600 år gammal när floden kom med sitt vatten över jorden. 7 Noa gick in i arken med sina söner, sin hustru och sina sonhustrur, på grund av flodens vatten. 8 Av de rena djuren, av de orena djuren, av fåglarna och av allt som kryper på jorden 9 gick två och två, hane och hona, in till Noa i arken såsom Gud hade befallt Noa. 10 Efter sju dagar kom flodens vatten över jorden. 11 I det år av Noas liv*, då han var 600 år, den sjuttonde dagen i andra månaden, den dagen bröt alla det stora djupets källor fram, och himlens fönster öppnade sig. 12 Och det regnade över jorden i fyrtio dagar och fyrtio nätter. 13 Just den dagen gick Noa och Noas söner Sem, Ham och Jafet, och Noas hustru och de tre sonhustrurna in i arken, 14 både de och alla de vilda djuren efter deras slag, och all boskap efter deras slag, och av allt det som krälar på jorden efter deras slag, och alla fåglar efter deras slag, allt det som flyger, allt som hade vingar. 15 De gick in till Noa i arken, två och två av allt slags kött, som hade livsande i sig. 16 Och de som gick in, hane och hona av allt slags kött, gick in såsom Gud hade befallt honom. Och HERREN stängde igen efter honom. 17 Och floden kom över jorden i fyrtio dagar, och vattnet steg och lyfte upp arken, så att den höjde sig högt över jorden. 18 Vattnet tilltog och steg högt över jorden, och arken flöt på vattnet. 19 Och vattnet steg mer och mer över jorden, så att det täckte alla höga berg under hela himlen. 20 Femton alnar högt steg vattnet över dem, och bergen blev övertäckta. 21 Och allt kött gick under, som rörde sig på jorden, fåglar, boskap och vilda djur och alla kryp som kryper på jorden, och alla människor. 22 Allt som levde och andades av allt som fanns på torra land dog. 23 Och alla levande varelser, som fanns på jordens yta, utplånades, både människor som fyrfotadjur, kräldjur och himlens fåglar. De utplånades från jorden. Bara Noa blev kvar och de som var med honom i arken. 24 Och vattnet stod högt över jorden i 150 dagar.