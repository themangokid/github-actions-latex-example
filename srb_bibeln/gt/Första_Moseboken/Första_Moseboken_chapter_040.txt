1 En tid därefter hände det att den egyptiske kungens munskänk och bagare hade förargat sin herre, kungen i Egypten. 2 Farao blev vred på dessa sina två hovmän, på överste munskänken och på överste bagaren, 3 och lät sätta dem i förvar i befälhavaren för livvaktens hus, i fängelset där Josef satt fången. 4 Befälhavaren över livvakten gav Josef i uppdrag att betjäna dem. Och de satt i förvar en tid. 5 Medan den egyptiske kungens munskänk och bagaren satt i fängelset, drömde de båda under samma natt var sin dröm, varje dröm hade sin särskilda uttydning. 6 När Josef kom in till dem på morgonen och såg på dem, då såg han att de var sorgsna, 7 och han frågade faraos hovmän, som satt i förvar med honom i hans herres hus och sa: Varför ser ni så sorgsna ut i dag? 8 De svarade honom: Vi har drömt en dröm, och det finns ingen som kan uttyda den. Och Josef sa till dem: Är det inte Gud som har uttydningen? Men, jag ber er, berätta dem för mig. 9 Då berättade överste munskänken om sin dröm för Josef och sa till honom: I min dröm såg jag en vinstock framför mig. 10 På vinstocken fanns det tre rankor, och knappt hade den börjat skjuta skott förrän den stod i full blom och den bar klasar med mogna druvor. 11 Jag hade faraos bägare i min hand, och jag tog druvorna och pressade dem i faraos bägare och gav bägaren i faraos hand. 12 Josef sa till honom: Detta är uttydningen: de tre rankorna är tre dagar. 13 Inom tre dagar ska farao upphöja ditt huvud och ge dig tillbaka din plats, och du ska ge farao bägaren i handen som förut då du var hans munskänk. 14 Men tänk på mig när det går bra för dig så att du visar barmhärtighet mot mig, jag ber dig, nämn om mig för farao, så jag slipper ut härifrån, 15 för jag rövades bort från hebréernas land och inte heller här har jag gjort något som man borde sätta mig i fängelse för. 16 När överste bagaren såg att uttydningen var god, sa han till Josef: Jag hade också en dröm, och se, jag bar tre korgar med vetebröd på mitt huvud. 17 I den översta korgen låg bakverk till farao av alla de slag, och fåglarna åt dem ur korgen på mitt huvud. 18 Josef svarade och sa: Detta är uttydningen. De tre korgarna är tre dagar. 19 Inom tre dagar ska farao lyfta upp ditt huvud och ta det av dig och hänga upp dig på trä, och fåglarna ska äta köttet från dig. 20 Och det hände på den tredje dagen att det var faraos födelsedag. Då gjorde han ett gästabud för alla sina tjänare och upphöjde överste munskänkens och överste bagarens huvud bland sina tjänare. 21 Han satte överste munskänken tillbaka som munskänk så att han fick ge farao bägaren i handen. 22 Men överste bagaren lät han hänga, såsom Josef hade uttytt för dem. 23 Men överste munskänken kom inte ihåg Josef utan glömde honom.