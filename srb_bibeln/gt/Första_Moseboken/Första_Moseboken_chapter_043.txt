1 Men hungersnöden var svår i landet. 2 Och när de hade ätit upp den säd som de hade hämtat från Egypten, sa deras far till dem: Res dit igen och köp lite mat åt oss. 3 Då svarade Juda honom och sa: Mannen försäkrade oss allvarligt och sa: Ni får inte se mitt ansikte, utan att er bror är med er. 4 Om du vill sända vår bror med oss, så ska vi resa ner och köpa mat åt dig. 5 Men om du inte vill sända honom med oss, så reser vi inte ner, för mannen har sagt till oss: Ni får inte komma inför mitt ansikte utan att er bror är med er. 6 Då sa Israel: Varför gjorde ni så illa mot mig att ni berättade för mannen att ni hade en bror till? 7 De svarade: Mannen frågade noga om oss och vår släkt och sa: Lever er far än? Har ni någon mer bror? Då berättade vi för honom allt eftersom han frågade. Hur kunde vi veta att han skulle säga: Ta med er bror hit ner? 8 Då sa Juda till sin far Israel: Låt pojken följa med mig så att vi kan bryta upp och resa i väg och bli vid liv och inte dö, både vi och du och våra barn. 9 Jag ska ansvara för honom. Av min hand får du utkräva honom. Om jag inte för honom tillbaka till dig och ställer honom inför ditt ansikte, så ska jag bära skulden så länge jag lever. 10 För hade vi inte dröjt så länge, så hade vi nu redan varit tillbaka för andra gången. 11 Då sa deras far Israel till dem: Om det nu måste ske, gör då så här: Ta det bästa av landets frukt i era säckar och för med det som gåva åt mannen, lite balsam och lite honung, kryddor*, myrra, pistaschnötter och mandlar. 12 Och ta dubbelt så mycket pengar med er och ta med tillbaka de pengar som ni fick tillbaka överst i era säckar. Kanske var det ett misstag. 13 Ta också med er bror och bryt upp och res tillbaka till mannen. 14 Må Gud den Allsmäktige låta er finna barmhärtighet inför mannen, så att han sänder er andre bror och Benjamin med er. Och blir jag barnlös, så får jag bli barnlös. 15 Då tog männen dessa gåvor och Benjamin, samt de tog med sig dubbelt så mycket pengar. Så bröt de upp och gav sig i väg till Egypten och kom inför Josef. 16 När Josef såg Benjamin med dem, sa han till honom, som hade ansvar för hans hus: För dessa män in i mitt hus, slakta och gör i ordning, för männen ska äta en måltid med mig vid middagstid. 17 Mannen gjorde som Josef hade sagt och förde in männen i Josefs hus. 18 Men männen blev förskräckta när de fördes in i Josefs hus och sa: Det är på grund av pengarna som kom tillbaka i våra säckar förra gången, så att han kan få ett tillfälle mot oss och överfalla oss och göra oss till slavar och ta våra åsnor. 19 De gick till den mannen, som hade ansvar för Josefs hus, och talade med honom vid ingången till huset 20 och sa: Herre, förra gången när vi var här nere för att köpa mat, 21 och när vi sedan kom till nattlägret och öppnade våra säckar, hittade var och en av oss sina pengar där till deras fulla vikt överst i sin säck, därför har vi tagit dem med oss tillbaka. 22 Och vi har också tagit andra pengar med oss för att köpa mat. Vi vet inte vem som har lagt våra pengar i våra säckar. 23 Han svarade dem: Må frid vara med er. Frukta inte! Det är er Gud och er fars Gud som har gett er en skatt i era säckar. Jag har fått era pengar. Och han förde ut Simeon till dem. 24 Mannen förde in männen i Josefs hus och gav dem vatten att tvätta sina fötter med och gav deras åsnor foder. 25 De gjorde i ordning gåvorna, tills Josef skulle komma vid middagstiden, eftersom de hade fått höra att de skulle äta där. 26 När Josef kom hem bar de fram gåvorna som de hade med sig in till honom i huset och bugade sig till jorden för honom. 27 Och han frågade dem hur det var med dem och sa: Står det väl till med er gamle far som ni talade om? Lever han ännu? 28 De svarade: Det står väl till med vår far, din tjänare. Han lever ännu. Och de bugade sig och föll ner för honom. 29 När han lyfte upp sin blick och såg sin bror Benjamin, sin mors son, sa han: Är det er yngste bror som ni talade med mig om? Och han sa: Gud ska vara dig nådig, min son. 30 Och Josef skyndade ut, eftersom kärleken till sin bror överväldigade honom och han sökte efter en plats att gråta. Och han gick in i sitt rum och grät där. 31 När han hade tvättat sitt ansikte gick han ut och behärskade sig och sa: Sätt fram bröd. 32 Och de satte fram särskilt för honom och särskilt för dem och särskilt för egyptierna som åt med honom. Eftersom egyptierna inte kan äta tillsammans med hebreerna, för det anses vara avskyvärt bland egyptierna. 33 De fick sina platser mitt emot honom, den förstfödde efter sin förstfödslorätt och den yngste efter sin ungdom. Och männen såg förundrat på varandra. 34 Han lät servera dem av rätterna som stod framför honom, men Benjamins portion var fem gånger så stor som den de andra fick. Och de drack sig druckna med honom.