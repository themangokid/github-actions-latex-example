1 Efter detta kom HERRENS ord i en syn till Abram som sa: Frukta inte, Abram! Jag är din sköld. Din lön ska bli mycket stor. 2 Abram sa: Herre GUD, vad vill du ge mig? Jag går bort barnlös, och arvinge till mitt hus är Elieser från Damaskus. 3 Och Abram sa: Se, åt mig har du inte gett något barn*. Och se, en av mitt husfolk kommer att ärva mig. 4 Men se, HERRENS ord kom till honom som löd: Han ska inte bli din arvinge, utan en som kommer från ditt eget liv, ska bli din arvinge. 5 Och han förde honom ut och sa: Se upp mot himlen och räkna stjärnorna, om du kan räkna dem. Och han sa till honom: Så ska din säd bli. 6 Och han trodde på HERREN, och han räknade honom det till rättfärdighet. 7 Han sa till honom: Jag är HERREN, som har fört dig ut från Ur i Kaldeen, för att jag ska ge dig detta land till arvedel. 8 Abram sa: Herre GUD, hur ska jag veta, att jag ska ärva det? 9 Då sa han till honom: Hämta åt mig en treårig kviga, en treårig get och en treårig bagge och en turturduva och en ung duva. 10 Han hämtade alla dessa åt honom och styckade dem mitt itu och lade styckena mitt emot varandra, men fåglarna styckade han inte. 11 Och rovfåglar slog ner på de döda kropparna, men Abram drev bort dem. 12 När solen höll på att gå ner, föll en djup sömn över Abram, och se, en förskräckelse och ett stort mörker kom över honom. 13 Och han sa till Abram: Detta ska du veta med säkerhet, att din säd ska vara främmande i ett land, som inte tillhör dem, och man ska där göra dem till slavar och förtrycka dem i fyra hundra år. 14 Men även det folk, vars slavar de ska bli, ska jag döma. Och sedan ska de dra ut med stora rikedomar. 15 Och du ska gå till dina fäder i frid och bli begravd vid hög ålder. 16 Men i den fjärde generationen ska de återvända hit, för amoreernas ondska har ännu inte fyllt sitt mått. 17 Och det hände då solen hade gått ner och det hade blivit mörkt, se, då for en rykande ugn och en eldslåga fram mellan dessa stycken. 18 På den dagen slöt HERREN ett förbund med Abram och sa: Åt din säd har jag gett detta land, från Egyptens flod ända till den stora floden, floden Eufrat, 19 keniternas, kenisiternas, kadmoneernas, 20 hetiternas, perisseernas, rafaeernas, 21 amoreernas, kananeernas, girgaseernas och jebusiternas land.