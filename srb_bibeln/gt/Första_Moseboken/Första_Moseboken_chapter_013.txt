1 Abram bröt upp från Egypten, och han begav sig söderut* med sin hustru och allt vad han ägde, och Lot var med honom. 2 Abram var mycket rik på boskap, silver och guld. 3 Han fortsatte resan från södern ända fram till Betel, till det ställe, där hans tält tidigare hade stått, mellan Betel och Ai, 4 till platsen där han förra gången hade rest upp ett altare. Där åkallade Abram HERRENS namn. 5 Lot, som vandrade tillsammans med Abram, hade också får och boskap och tält. 6 Men landet räckte inte till för dem, så att de kunde bo tillsammans, eftersom deras egendomar var så stora, att de inte kunde bo tillsammans. 7 Och det var stridigheter mellan Abrams boskapsherdar och Lots boskapsherdar. På den tiden bodde kananeerna och perisseerna där i landet. 8 Då sa Abram till Lot: Inte ska det vara någon strid mellan mig och dig och mellan mina herdar och dina herdar, för vi är ju bröder. 9 Ligger inte hela landet öppet för dig? Skilj dig från mig. Om du vill gå åt vänster, så går jag åt höger, eller om du vill gå åt höger, så går jag åt vänster. 10 Lot lyfte blicken och såg hela Jordanslätten, att den var vattenrik överallt. För innan HERREN fördärvade Sodom och Gomorra, var den som HERRENS lustgård, likt Egyptens land, ända fram till Soar. 11 Och Lot utvalde åt sig hela Jordanslätten och flyttade österut. Och de skildes från varandra, 12 så att Abram bodde i Kanaans land och Lot i städerna på Jordanslätten, och han slog upp sina tält ända bort mot Sodom. 13 Men folket i Sodom var onda och mycket syndiga inför HERREN. 14 Då nu Lot hade skilt sig från Abram, sa HERREN till Abram: Lyft din blick och se ut från den plats, där du står, mot norr och söder, öster och väster. 15 För hela detta land som du ser, vill jag ge åt dig och din säd för evig tid. 16 Och jag ska låta din säd bli som stoftet på jorden. Kan någon räkna stoftet på jorden, så ska också din säd kunna räknas. 17 Stå därför upp och drag igenom landet, efter dess längd och efter dess bredd, för åt dig ska jag ge det. 18 Och Abram flyttade sina tält och kom och slog sig ner vid Mamres terebintlund i Hebron, och byggde där ett altare åt HERREN.