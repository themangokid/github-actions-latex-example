1 Och Jakob kallade sina söner till sig och sa: Församla er, så att jag kan förkunna för er vad som ska hända er i den sista tiden. 2 Kom tillsammans och lyssna, ni Jakobs söner, hör på Israel, er far. 3 Ruben, du är min förstfödde, min kraft och min styrkas förstling, den främste i rang och den främste i makt. 4 Ostadig såsom vatten. Du ska inte bli den främste, för du besteg din fars bädd. Då du besteg min säng, orenade du den. 5 Simeon och Levi är bröder. Orättfärdighetens verktyg är deras vapen. 6 Min själ har ingen del i deras råd, och min ära må inte vara förenad i deras sällskap, för i sin vrede dödade de människor, och i sin självsvåldighet högg de ner en mur*. 7 Förbannad ska deras vrede vara, för att den är så våldsam och deras grymhet, att den är så hård! Jag ska skingra dem i Jakob och strö ut dem i Israel. 8 Juda, dig ska dina bröder prisa. Din hand ska vara på dina fienders nacke. Din fars barn ska böja* sig ner för dig. 9 Juda är ett ungt lejon. Från rivet byte har du rest dig, min son. Han lägger sig ner, han sträcker ut sig som ett lejon, som en lejoninna. Vem får honom att resa sig upp? 10 Spiran ska inte vika från Juda eller en Laggivare* från hans fötter, till dess Shilo** kommer och honom ska folken lyda. 11 Han binder sin åsna vid vinstocken och sitt åsneföl vid vinrankan. Han tvättar sina kläder i vin och sin mantel i druvors blod. 12 Hans ögon är rödsprängda* av vin, och hans tänder är vita av mjölk. 13 Sebulon ska bo vid havets strand, och han ska bli en hamn för skepp och hans gräns ska vara ända till Sidon. 14 Isaskar är en stark åsna, som ligger ner mellan fållorna*. 15 Han såg att viloplatsen var god och att landet var ljuvligt. Då böjde han sin skuldra för att bära och blev en skattepliktig tjänare. 16 Dan ska vara en domare ibland sitt folk som en av Israels stammar. 17 Dan ska vara en orm på vägen och en huggorm på stigen, som biter hästen i foten, så att ryttaren faller av baklänges. 18 Herre, jag väntar på din frälsning! 19 Gad, en här ska segra över honom, men han ska segra till slut. 20 Från Aser kommer feta rätter, han bjuder på kungliga läckerheter. 21 Naftali är en hind som blivit fri. Han talar vackra ord. 22 Josef är en fruktbar gren, en fruktbar gren vid en källa vars grenar sträcker sig över muren. 23 Bågskyttarna förbittrade honom, de sköt på honom och hatade honom. 24 Men hans båge förblev fast och hans händers armar blev starka, genom den Mäktiges händer i Jakob, därifrån kommer Herden, Israels Sten. 25 Från din fars Gud, som ska hjälpa dig, och från den Allsmäktige, som ska välsigna dig med välsignelser från himlen därovan, med välsignelser från djupet, som ligger där nere, med välsignelser från bröst och moderliv. 26 Din fars välsignelser når högt, högre än mina fäders välsignelser, till de eviga höjdernas härlighet. Över Josefs huvud ska de komma och över hans hjässa, han som var avskild från sina bröder. 27 Benjamin är en glupsk varg. På morgonen äter han rov, och på kvällen fördelar han byte. 28 Detta är alla Israels tolv stammar, och detta är det som deras far talade till dem, då han välsignade dem, var och en med sin särskilda välsignelse.29 Sedan befallde han dem och sa till dem: Jag ska nu samlas till mitt folk. Begrav mig hos mina fäder, i grottan på hetiten Efrons mark, 30 i grottan som ligger på fältet i Makpela, mitt emot Mamre i Kanaans land, som Abraham köpte tillsammans med marken av hetiten Efron till begravningsplats. 31 Där har de begravt Abraham och hans hustru Sarah, där har de begravt Isak och hans hustru Rebecka, och där har jag begravt Lea, 32 på den åkern och i den grottan, som köptes av Hets barn. 33 När Jakob hade slutat att ge dessa befallningar till sina barn, drog han sina fötter upp i sängen och gav upp andan och blev samlad till sitt folk.