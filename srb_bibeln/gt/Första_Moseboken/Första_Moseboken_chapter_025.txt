1 Abraham tog sig åter en hustru. Hon hette Ketura. 2 Hon födde åt honom Simran, Joksan, Medan, Midjan, Jisbak och Sua. 3 Joksan blev far till Saba och Dedan, och Dedans söner var Assurim, Letusim och Leummim. 4 Midjans söner var Efa, Efer, Hanok, Abida och Eldaa. Alla dessa var Keturas barn. 5 Och Abraham gav allt han ägde till Isak. 6 Men åt de barn, som Abraham hade med bihustrurna, gav han gåvor och medan han ännu levde sände han dem österut, bort från sin son Isak, till landet i öst. 7 Och dessa är de levnadsår som Abraham levde: 175 år. 8 Och Abraham gav upp andan och dog i en god ålder, gammal och mätt på livet, och blev samlad till sitt folk. 9 Hans söner, Isak och Ismael, begravde honom i Makpelas grotta på hetiten Efrons, Sohars sons, mark mitt emot Mamre. 10 På den mark som Abraham hade köpt av Hets barn. Där blev Abraham begravd och hans hustru Sarah. 11 Och efter Abrahams död välsignade Gud hans son Isak. Och Isak bodde vid brunnen Beer-Lahaj-Roi*.12 Detta är Abrahams sons Ismaels fortsatta historia, som Sarahs egyptiska tjänstekvinna Hagar födde åt Abraham. 13 Detta är namnen på Ismaels söner, med namnen i åldersordning: Ismaels förstfödde son Nebajot, vidare Kedar, Adbeel, Mibsam, 14 Misma, Duma, Massa, 15 Hadad, Tema, Jetur, Nafis och Kedma. 16 Dessa var Ismaels söner och dessa deras namn, i deras byar och tältläger, tolv furstar för deras stammar. 17 Detta är Ismaels levnadsålder: 137 år. Sedan gav han upp andan och dog och blev samlad till sitt folk. 18 Och de bodde från Havila ända till Sur, framför Egypten, där vägen går mot Assyrien. Han dog* i närvaro av alla sina bröder.19 Detta är Isak, Abrahams sons fortsatta historia. Abraham blev far till Isak. 20 Isak var fyrtio år gammal, då han tog Rebecka till hustru, arameen*, Betuels dotter från Paddan-Aram och arameen Labans syster. 21 Isak bad till HERREN för sin hustru, eftersom hon var ofruktsam. Och HERREN bönhörde honom, och hans hustru Rebecka blev med barn. 22 Och barnen sparkade varandra i hennes mage, och hon sa: När det är så, varför har då detta hänt mig? Och hon gick bort för att fråga HERREN. 23 HERREN sa till henne: Två folk finns i ditt moderliv, och från ditt moderliv ska två folkslag skiljas från varandra. Det ena folket ska bli starkare än det andra, och den äldre ska tjäna den yngre. 24 När tiden var inne att hon skulle föda, se, då fanns det tvillingar i hennes moderliv. 25 Den förste som kom fram, var röd och luden som en skinnfäll. Och de gav honom namnet Esau*. 26 Därefter kom hans bror fram och han höll handen om Esaus häl, och han fick namnet Jakob*. Isak var 60 år när de föddes. 27 Pojkarna växte upp, och Esau blev en skicklig jägare som höll till ute i markerna. Men Jakob blev en fromsint* man som bodde i tält. 28 Och Isak älskade Esau, eftersom han brukade äta av hans villebråd. Men Rebecka älskade Jakob.29 Jakob kokade en soppa och Esau kom hem från marken och han var utmattad. 30 Esau sa till Jakob: Jag ber dig, ge mig att äta av den röda soppan, för jag är helt utmattad. Därför fick han namnet Edom*. 31 Men Jakob sa: Sälj i dag din förstfödslorätt åt mig. 32 Esau svarade: Se, jag håller på att dö, vad har jag för nytta av min förstfödslorätt? 33 Och Jakob sa: Ge mig då din ed på det i dag. Och han gav honom sin ed och sålde så sin förstfödslorätt åt Jakob. 34 Och Jakob gav åt Esau bröd och linssoppa. Han åt och drack och reste sig upp och gick därifrån. Så lite brydde sig Esau om sin förstfödslorätt.