1 Adam låg med sin hustru Eva, och hon blev med barn och födde Kain* och sa: Jag har fått en man från HERREN. 2 Därefter födde hon hans bror, Abel*. Abel blev en fåraherde, och Kain blev en åkerbrukare. 3 Efter en tid hände sig att Kain bar fram en offergåva till HERREN av markens gröda. 4 Abel bar också fram av det förstfödda i sin hjord och av deras fett, och HERREN såg med välbehag på Abel och hans offer. 5 Men till Kain och hans offer såg han inte med välbehag. Då blev Kain mycket vred, och han sänkte blicken. 6 HERREN sa till Kain: Varför är du vred och sänker blicken? 7 Om du gör det som är gott, ska du då inte bli godtagen? Men om du inte gör det som är gott, då lurar synden vid dörren. Den har begär till dig, men du ska råda över den. 8 Kain talade med sin bror Abel. Och det hände då de var ute på marken, att Kain gick till angrepp på sin bror Abel, och dödade honom. 9 Och HERREN sa till Kain: Var är din bror Abel? Han svarade: Jag vet inte. Ska jag ta hand om min bror? 10 Då sa han till honom: Vad har du gjort? Rösten av din brors blod ropar till mig från jorden. 11 Förbannad ska du nu vara på jorden, som har öppnat sin mun för att ta emot din brors blod från din hand. 12 När du brukar jorden, ska den inte längre ge dig sin gröda. Ostadig och flyktig ska du bli på jorden. 13 Och Kain sa till HERREN: Mitt straff är större än jag kan bära. 14 Se, i dag driver du mig bort från landet, och jag måste gömma mig undan ditt ansikte. Ostadig och en flykting ska jag bli på jorden. Och det ska ske, att vem som helst som finner mig, ska döda mig. 15 Men HERREN sa till honom: Nej, utan den som dödar Kain ska bli hämnad sju gånger om. Och HERREN satte ett tecken på Kain så att ingen som fann honom skulle döda honom. 16 Och Kain gick bort från HERRENS ansikte och slog sig ner i landet Nod, öster om Eden. 17 Och Kain låg med sin hustru, och hon blev med barn och födde Hanok, och han byggde en stad, som han kallade Hanok, efter sin son. 18 Åt Hanok föddes Irad, Irad blev far till Mehujael. Mehujael blev far till Metusael och Metusael blev far till Lemek. 19 Lemek tog sig två hustrur. Den ena hette Ada, den andra hette Silla. 20 Ada födde Jabal. Han blev stamfar för dem som bor i tält och som har boskap. 21 Och hans bror hette Jubal. Han blev stamfar för alla dem som hanterar harpa och flöjt. 22 Silla födde Tubal-Kain, som var en mästare i allt slags arbete med koppar och järn. Och Tubal-Kains syster var Naama. 23 Lemek sa till sina hustrur Ada och Silla: Ni Lemeks hustrur, hör min röst och lyssna till mitt tal: Jag har dödat en man för mitt sår och en yngling för min skråma. 24 Om Kain ska bli hämnad sju gånger, så ska sannerligen Lemek bli det sjuttiosju gånger*. 25 Och Adam låg igen med sin hustru, och hon födde en son som hon gav namnet Set*, och sa: Gud har gett mig ett annat barn** i stället för Abel, som Kain slog ihjäl. 26 Också Set blev far till en son som han gav namnet Enos. Vid den tiden började man åkalla* HERRENS namn.