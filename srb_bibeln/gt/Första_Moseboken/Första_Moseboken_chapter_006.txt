1 När människorna började föröka sig på jorden och döttrar föddes åt dem, 2 såg Guds söner att människornas döttrar var vackra, och de tog till hustrur dem de tyckte bäst om. 3 Och HERREN sa: Min Ande ska inte strida* med människorna för alltid, för de är ju kött. Jag vill dock ge dem en tid av 120 år. 4 På den tiden, och även senare, när Guds söner gick in till människornas döttrar och dessa födde barn åt dem, fanns det jättar* på jorden. Dessa var de väldiga män, som från forntiden var så ryktbara.5 Men då HERREN såg, att människornas ondska var stor på jorden och att alla deras hjärtans uppsåt och tankar alltid var enbart onda, 6 då ångrade HERREN, att han hade gjort människorna på jorden, och det bedrövade honom i hans hjärta. 7 Och HERREN sa: Människorna som jag har skapat, ska jag utrota från jordens yta, både människor och djur och kräldjur och himlens fåglar, för jag ångrar att jag har gjort dem. 8 Men Noa fann nåd för HERRENS ögon. 9 Detta är Noas fortsatta historia. Noa var en gudfruktig* och fullkomlig man bland sina samtida och Noa vandrade** med Gud. 10 Noa blev far till tre söner, Sem, Ham och Jafet. 11 Men jorden var fördärvad inför Guds åsyn och jorden var full med orätt. 12 Och Gud såg på jorden, och se, den var fördärvad, eftersom allt kött levde i fördärv på jorden. 13 Då sa Gud till Noa: Slutet på allt kött har beslutats av mig, för genom dem är jorden full med våld, och se, jag vill fördärva dem tillsammans med jorden. 14 Bygg dig en ark av goferträ, och inred den med rum och bestryk den med jordbeck både invändigt och utvändigt. 15 Och så ska du göra den: 300 alnar* lång, 50 alnar bred och 30 alnar hög. 16 Högst upp på arken ska du göra ett fönster, en aln stort, och dörren till arken ska du sätta på dess sida. Du ska bygga den med ett nedre däck, ett mellandäck och ett övre däck. 17 Och se, jag ska låta en vattenflod komma över jorden, för att fördärva allt kött under himlen som har livsande. Allt som finns på jorden ska förgås. 18 Men med dig vill jag göra ett förbund. Du ska gå in i arken med dina söner, din hustru och dina sonhustrur. 19 Och du ska föra in i arken ett par av allt som lever av allt kött, hane och hona, för att de ska överleva tillsammans med dig. 20 Av fåglarna efter deras slag, av djuren efter deras slag, och av alla kräldjur på jorden efter deras slag. Av alla dessa ska ett par gå in till dig, för att de ska förbli vid liv. 21 Och du ska ta med dig all slags mat som är ätbar, och samla det åt dig, så att du och de andra har att äta. 22 Noa gjorde i allt såsom Gud hade befallt honom.