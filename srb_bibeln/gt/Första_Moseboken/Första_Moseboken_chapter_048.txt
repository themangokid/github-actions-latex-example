1 En tid därefter fick Josef bud: Se, din far är sjuk. Då tog han med sig båda sina söner Manasse och Efraim. 2 Och det blev berättat för Jakob och sagt: Se, din son Josef kommer till dig. Och Israel tog styrka till sig och satte sig upp i sängen. 3 Jakob sa till Josef: Gud den allsmäktige uppenbarade sig för mig i Lus i Kanaans land och välsignade mig 4 och sa till mig: Se, jag ska göra dig fruktsam och föröka dig och göra dig till ett talrikt folk och åt din säd efter dig ska jag ge detta land till egendom för evigt. 5 Och nu ska dina två söner, Efraim och Manasse, som föddes åt dig i Egyptens land, innan jag kom till dig i Egypten vara mina. På samma sätt som Ruben och Simeon ska de vara mina. 6 Men de barn som du blir far till efter dem, ska vara dina. Och de ska bli kallade efter deras bröders namn i deras arvedel. 7 När jag kom från Paddan-Aram, dog Rakel vid min sida i Kanaans land under resan, medan det bara var ett litet stycke kvar till Efrat, och jag begravde henne där vid vägen till Efrat, det som numera heter Betlehem. 8 När Israel fick se Josefs söner sa han: Vilka är dessa? 9 Josef svarade sin far: De är mina söner som Gud har gett mig här. Han sa: Jag ber dig, för hit dem till mig så att jag får välsigna dem. 10 Israel var skumögd av ålder, så att han inte kunde se. Och han förde dem fram till honom, och han kysste dem och tog dem i famn. 11 Israel sa till Josef: Jag hade inte tänkt att jag skulle få se ditt ansikte, och nu har Gud låtit mig få se dina barn också. 12 Och Josef förde dem bort från hans knän och bugade sig till jorden för hans ansikte. 13 Josef tog dem båda, Efraim i sin högra hand, mot Israels vänstra hand, och Manasse i sin vänstra hand mot Israels högra hand, och ledde dem fram till honom. 14 Men Israel räckte ut sin högra hand och lade den på Efraims huvud, som var den yngste, och sin vänstra hand på Manasses huvud. Han lade sina händer i kors medvetet, för Manasse var den förstfödde. 15 Och han välsignade Josef och sa: Den Gud, som mina fäder Abraham och Isak har vandrat inför, den Gud, som har fött mig från det jag blev till, ända till denna dag, 16 ängeln, som har räddat mig från allt ont, han må välsigna dessa pojkar, för att de må bli nämnda efter mitt namn och mina fäders namn, Abrahams och Isaks, så att de må växa och föröka sig på jorden. 17 När Josef såg att hans far hade lagt sin högra hand på Efraims huvud, tyckte han inte om det. Han tog tag i sin fars hand för att flytta den från Efraims huvud till Manasses huvud. 18 Och Josef sa till sin far: Inte så, min far, för denne är den förstfödde. Lägg din högra hand på hans huvud. 19 Men hans far ville inte det och sa: Jag vet det, min son, jag vet det. Också han ska bli till ett folk, också han ska bli stor. Men hans yngre bror ska ändå bli större än han, och hans säd ska bli ett talrikt folk. 20 Och han välsignade dem på den dagen och sa: I dig ska Israel välsigna och säga: Gud ska göra dig lik Efraim och Manasse. Och han satte Efraim framför Manasse. 21 Israel sa till Josef: Se, jag dör, men Gud ska vara med er och föra er tillbaka till era fäders land. 22 Och åt dig har jag gett ett stycke land utöver dina bröder, som jag med mitt svärd och min båge har tagit från amoreernas hand.