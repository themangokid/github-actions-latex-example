1 I begynnelsen skapade Gud himlarna och jorden. 2 Och jorden var öde och tom, och mörker var över djupet, och Guds Ande svävade över vattnet. 3 Gud sa: Varde ljus! Och det blev ljus. 4 Och Gud såg ljuset, att det var gott. Då skilde Gud ljuset från mörkret. 5 Gud kallade ljuset dag, och mörkret kallade han natt. Och det blev kväll, och det blev morgon, den första dagen. 6 Gud sa: Varde i vattnet ett valv som skiljer vatten från vatten. 7 Gud gjorde valvet och skilde vattnet, som var under valvet, från vattnet, som var ovan valvet. Och det skedde så. 8 Gud kallade valvet himmel. Och det blev kväll, och det blev morgon, den andra dagen. 9 Gud sa: Må vattnet som är under himlen, samla sig till en särskild plats, så att det torra syns. Och det skedde så. 10 Gud kallade det torra jord, och vattensamlingen kallade han hav. Och Gud såg, att det var gott. 11 Gud sa: Låt jorden frambringa gräs, fröbärande örter och fruktträd, som efter sina slag bär frukt, och som har frö i sig på jorden. Och det skedde så. 12 Jorden frambringade gräs och fröbärande örter, efter sina slag, och träd som efter sina slag bar frukt med frö i sig. Och Gud såg att det var gott. 13 Och det blev kväll, och det blev morgon, den tredje dagen. 14 Gud sa: Låt det bli ljus på himlavalvet för att skilja dagen från natten. De ska vara tecken för årstider*, dagar och år. 15 De ska vara ljus på himlavalvet för att lysa på jorden. Och det skedde så. 16 Gud gjorde två stora ljus, det större ljuset till att råda över dagen, och det mindre ljuset till att råda över natten. Han skapade stjärnorna också. 17 Gud satte dem på himlavalvet för att lysa på jorden 18 och för att råda över dagen och natten och för att skilja mellan ljuset och mörkret. Och Gud såg, att det var gott. 19 Och det blev kväll, och det blev morgon, den fjärde dagen. 20 Gud sa: Må vattnet bringa fram ett vimmel av levande djur, och fåglar som ska flyga över jorden under himlavalvet. 21 Och Gud skapade stora valar, och alla levande varelser som rör sig och som vattnet vimlar av, alla efter sitt slag, och alla fåglar som har vingar efter sitt slag. Och Gud såg, att det var gott. 22 Gud välsignade dem och sa: Var fruktsamma och föröka er och uppfyll vattnet i haven, och fåglarna ska föröka sig på jorden. 23 Och det blev kväll, och det blev morgon, den femte dagen. 24 Gud sa: Må jorden frambringa levande varelser efter sitt slag, boskapsdjur, kräldjur och vilda djur på jorden efter sitt slag. Och det skedde så. 25 Och Gud gjorde de vilda djuren på jorden efter deras slag, och boskapsdjuren efter deras slag, och alla kräldjur på jorden efter deras slag. Och Gud såg att det var gott. 26 Gud sa: Låt oss göra människan till vår avbild, lika oss. De ska råda över fiskarna i havet och över himlens fåglar och över boskapsdjuren och över hela jorden och över alla kräldjur som krälar på jorden. 27 Och Gud skapade människan till sin avbild, till Guds avbild skapade han honom. Till man och kvinna skapade han dem. 28 Gud välsignade dem och sa till dem: Var fruktsamma och föröka er och uppfyll jorden. Lägg den under er och råd över fiskarna i havet och över himlens fåglar och över alla djur som rör sig på jorden. 29 Gud sa: Se, jag har gett er alla fröbärande örter på hela jorden, och alla träd, vars frukt från träden har frö i sig. Detta ska ni ha att äta. 30 Åt alla djur på jorden och åt alla fåglar under himlen och åt allt, som rör sig på jorden och har liv*, ger jag alla gröna örter att äta. Och det skedde så. 31 Gud såg på allt, som han hade gjort, och se, det var mycket gott. Och det blev kväll, och det blev morgon, den sjätte dagen.