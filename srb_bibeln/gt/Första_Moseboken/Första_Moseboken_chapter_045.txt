1 Då kunde Josef inte behärska sig längre inför alla dem som stod omkring honom, och han ropade: Låt alla gå ut från mig! Och ingen stannade kvar hos Josef, då han gav sig till känna för sina bröder. 2 Och han grät högljutt, så att egyptierna och faraos tjänare hörde det. 3 Josef sa till sina bröder: Jag är Josef, lever min far ännu? Och hans bröder kunde inte svara honom, så förskräckta blev de inför hans ansikte. 4 Och Josef sa till sina bröder: Jag ber er, kom fram hit till mig. Då kom de närmare och han sa: Jag är er bror Josef som ni sålde till Egypten. 5 Var nu inte bedrövade eller arga på er själva* över att ni har sålt mig hit, för det var för att bevara** liv som Gud sände mig hit före er. 6 För i två år har det nu varit hungersnöd i landet, och det återstår fem år då man varken ska plöja eller skörda. 7 Gud skickade mig hit före er, för att han ville låta er bli kvar på jorden och hålla er vid liv genom en stor befrielse. 8 Så nu var det inte ni som skickade mig hit, utan Gud. Han har gjort mig till en far för farao och till en herre över hela hans hus och till en härskare över hela Egyptens land. 9 Skynda er nu och drag upp till min far och säg till honom: Så säger din son Josef: Gud har satt mig till en herre över hela Egypten. Kom ner till mig. Dröj inte. 10 Du ska få bo i landet Gosen och vara nära mig, du och dina barn och dina barnbarn, dina får och din nötboskap och allt som tillhör dig. 11 Där ska jag försörja dig, så att varken du eller ditt hus eller något som tillhör dig ska lida någon brist. För det återstår fem år av hungersnöd. 12 Och nu ser både ni och min bror Benjamin med egna ögon att det är jag som med egen mun talar till er. 13 Berätta för min far om all min härlighet i Egypten och allt ni har sett och skynda er att föra min far hit ner. 14 Och han föll sin bror Benjamin om halsen och grät, och Benjamin grät vid hans hals. 15 Och han kysste alla sina bröder och grät över dem. Därefter talade hans bröder med honom.16 När de i faraos hus hörde ryktet att Josefs bröder hade kommit, gladde det farao och hans tjänare. 17 Farao sa till Josef: Säg till dina bröder: Gör detta: Lasta era djur och res och när ni kommer till Kanaans land, 18 så ta er far och era familjer och kom till mig. Jag ska ge er det bästa som finns i Egyptens land och ni ska få äta av landets fetma. 19 Nu befaller jag er, gör så här: Ta med vagnar från Egyptens land för era små barn och för era hustrur och hämta er far och kom. 20 Bekymra er inte om era ägodelar, för det bästa som finns i hela Egyptens land ska vara ert. 21 Israels barn gjorde så, och Josef gav dem vagnar enligt faraos befallning, och han gav dem mat för resan. 22 Åt var och en av dem gav han kläder till ombyte, men åt Benjamin gav han trehundra silverpengar och fem ombyten av kläder. 23 Till sin far skickade han tio åsnor lastade med det bästa Egypten hade och tio åsneston lastade med säd, bröd och mat åt hans far för resan. 24 Så sände han i väg sina bröder och de begav sig i väg och han sa till dem: Gräla inte på vägen. 25 De drog upp från Egypten och kom till Kanaans land, till sin far Jakob. 26 De berättade för honom och sa: Din son Josef lever än och han är härskare över hela Egyptens land. Då greps hans hjärta av vanmakt, för han kunde inte tro dem. 27 Men när de talade om för honom allt som Josef hade sagt till dem och när han såg vagnarna som Josef hade skickat för att hämta honom, då blev deras far Jakobs ande upplivad. 28 Och Israel sa: Det räcker. Min son Josef lever än. Jag vill resa och se honom innan jag dör.