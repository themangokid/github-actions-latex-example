1 Och Gud välsignade Noa och hans söner och sa till dem: Var fruktsamma och föröka er och uppfyll jorden. 2 Och fruktan och rädsla för er ska komma över alla djur på jorden, över alla himlens fåglar, över allt det som krälar på jorden och över alla fiskar i havet. De är givna i er hand. 3 Allt som lever och rör sig ska vara er mat. Allt detta ger jag er såsom jag gav er de gröna örterna. 4 Men kött som har liv, det vill säga blod i sig, ska ni inte äta. 5 Och sannerligen, ert blod från era liv vill jag utkräva, av alla djur vill jag utkräva det och från varje människohand. Från handen av varje människas bror ska jag utkräva människans liv. 6 Den som utgjuter människoblod, hans blod ska utgjutas av människor, för Gud har gjort människan till sin avbild. 7 Var fruktsamma och föröka er och uppfyll jorden och föröka er på den. 8 Gud talade till Noa och hans söner som var med honom och sa: 9 Och jag, se, jag vill göra ett förbund med er och med era efterkommande* efter er, 10 och med alla levande djur som finns hos er, både fåglar, boskapsdjur och alla vilda djur på jorden, som är hos er, alla som har gått ut ur arken, alla djur på jorden. 11 Jag ska upprätta mitt förbund med er: Aldrig mer ska allt kött bli utrotat av flodens vatten, aldrig mer ska en flod komma och fördärva jorden. 12 Gud sa: Detta är tecknet på mitt förbund, som jag sluter mellan mig och er och alla levande varelser hos er för alla kommande släktled*: 13 Min regnbåge sätter jag i skyn, och den ska vara tecknet på förbundet mellan mig och jorden. 14 Och det ska ske, när jag hopar moln över jorden, att man ska se regnbågen i skyn. 15 Då ska jag tänka på mitt förbund mellan mig och er och alla levande varelser av allt kött. Vattnet ska inte mer bli någon flod som utplånar allt kött. 16 Därför ska regnbågen vara i skyn, för att jag ska se på den och tänka på det eviga förbundet mellan Gud och alla levande varelser och allt kött, som är på jorden. 17 Och Gud sa till Noa: Detta är tecknet på det förbund, som jag har upprättat mellan mig och allt kött på jorden. 18 Noas söner, som gick ut ur arken, var Sem, Ham och Jafet. Och Ham var far till Kanaan. 19 Dessa tre var Noas söner, och av dessa har hela jorden blivit befolkad.20 Noa började som åkerbrukare, och han planterade en vingård. 21 Och då han drack av vinet, blev han berusad och låg naken i sitt tält. 22 Då nu Ham, Kanaans far, såg sin far naken, berättade han det för sina båda bröder, som var utanför. 23 Och Sem och Jafet tog ett klädesplagg och lade det båda på sina axlar och gick in baklänges och övertäckte sin fars nakna kropp. De vände bort ansiktet, så att de inte såg sin fars nakenhet. 24 När Noa vaknade upp från ruset och fick veta vad hans yngre son hade gjort mot honom, sa han: 25 Förbannad vare Kanaan, en slavars slav ska han vara åt sina bröder! 26 Och han sa: Lovad* vare HERREN, Sems Gud, och Kanaan ska vara hans slav! 27 Gud ska utvidga Jafet och han ska bo i Sems tält, och Kanaan ska vara hans slav. 28 Och Noa levde efter floden i 350 år, 29 så att Noas hela livstid blev 950 år. Därefter dog han.