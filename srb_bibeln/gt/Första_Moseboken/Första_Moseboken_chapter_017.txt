1 När Abram var 99 år gammal, uppenbarade sig HERREN för Abram och sa till honom: Jag är Gud den Allsmäktige. Vandra inför mitt ansikte och var fullkomlig. 2 Jag ska göra ett förbund mellan mig och dig, och jag ska föröka dig mycket. 3 Då föll Abram ner på sitt ansikte, och Gud talade till honom och sa: 4 Se, mitt förbund är med dig, och du ska bli far till många folk. 5 Därför ska du inte mer heta Abram, utan ditt namn ska vara Abraham*, för jag har gjort dig till far för många folk. 6 Jag ska göra dig mycket fruktsam och låta folkslag komma från dig och kungar ska utgå från dig. 7 Och jag ska upprätta mitt förbund mellan mig och dig och din säd efter dig i släktled efter släktled, ett evigt förbund, så att jag ska vara en Gud för dig och för din säd efter dig. 8 Jag ska ge dig och din säd efter dig det land, i vilket du nu är en främling, hela Kanaans land, till evig egendom. Och jag ska vara deras Gud. 9 Gud sa till Abraham: Mitt förbund ska du hålla, du och din säd efter dig i kommande generationer. 10 Detta är mitt förbund mellan mig och dig och din säd som ni ska hålla: Alla av manligt kön bland er ska omskäras. 11 Ni ska omskära er förhud, och detta ska vara ett tecken på förbundet mellan mig och er. 12 Varje pojke, då det är åtta dagar gammalt, ska omskäras bland er i varje generation, och varje tjänare född i huset eller köpt för pengar från något främmande folk, som inte är av din säd. 13 Han som är född i ditt hus och han som är köpt för dina pengar måste omskäras. Och så ska mitt förbund vara på ert kött som ett evigt förbund. 14 Men en oomskuren pojke, vars förhuds kött inte har blivit omskuret, hans själ ska utrotas från hans folk. Därför att han har brutit mitt förbund. 15 Och Gud sa till Abraham: Din hustru Sarai ska du inte mer kalla Sarai, utan Sarah* ska vara hennes namn. 16 Och jag ska välsigna henne och ge dig en son också med henne. Ja, jag ska välsigna henne, och hon ska bli en mor till folkslag och kungar över folk ska komma från henne. 17 Då föll Abraham ner på sitt ansikte, log och sa i sitt hjärta: Skulle det födas ett barn åt mig, som är hundra år gammal? Och skulle Sarah föda barn, som är nittio år gammal? 18 Och Abraham sa till Gud: O, att endast Ismael fick leva inför dig. 19 Då sa Gud: Sarah, din hustru, ska verkligen föda dig en son, som du ska kalla Isak. Med honom ska jag upprätta mitt förbund, ett evigt förbund, och med hans säd efter honom. 20 Och vad angår Ismael, så har jag hört din bön. Se, jag har välsignat honom och ska göra honom fruktsam och föröka honom mycket. Han ska bli far till tolv furstar, och jag ska göra honom till ett stort folk. 21 Men mitt förbund ska jag upprätta med Isak, som Sarah ska föda åt dig vid den bestämda tiden nästa år. 22 När Gud hade talat färdigt med Abraham for han upp från honom. 23 Och redan samma dag tog Abraham sin son Ismael och alla som var födda i hans hus och alla som var köpta, alla av manligt kön i Abrahams hus, och omskar köttet på deras förhud såsom Gud hade sagt till honom. 24 Abraham var 99 år gammal, då han omskar köttet på sin förhud. 25 Och hans son Ismael var tretton år gammal, då köttet på hans förhud blev omskuret. 26 På samma dag omskars Abraham och hans son Ismael 27 och alla män som fanns i hans hus, både de som var födda i huset och de som var köpta för pengar från främmande folk, blev omskurna tillsammans med honom.