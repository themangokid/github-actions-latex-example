1 Det blev hungersnöd i landet, en annan än den hungersnöd som hade varit tidigare på Abrahams tid. Och Isak begav sig till filisteernas kung Abimelek i Gerar. 2 Då uppenbarade sig HERREN för honom och sa: Bege dig inte ner till Egypten utan bli kvar i det land som jag ska säga dig. 3 Stanna som främling i detta land och jag ska vara med dig och välsigna dig, för åt dig och åt din säd ska jag ge alla dessa länder, och jag ska hålla den ed som jag har svurit din far Abraham. 4 Jag ska göra din säd talrik såsom stjärnorna på himlen, och jag ska ge åt din säd alla dessa länder. Och i din säd* ska alla folk på jorden bli välsignade, 5 därför att Abraham lydde min röst och har hållit mina befallningar, mina bud, stadgar och lagar. 6 Och Isak stannade kvar i Gerar. 7 När folket på orten frågade honom om hans hustru, sa han: Hon är min syster, för han var rädd för att säga: Hon är min hustru, eftersom han tänkte: Männen på orten skulle annars döda mig för Rebeckas skull, eftersom hon var vacker att se på. 8 Och det hände när han hade varit där en lång tid, att filisteernas kung Abimelek såg ut genom fönstret, och se, han såg att Isak smekte sin hustru Rebecka. 9 Då kallade Abimelek Isak till sig och sa: Se, det är tydligt att hon är din hustru. Varför har du sagt: Hon är min syster? Och Isak svarade honom: Eftersom jag tänkte att jag annars skulle bli dödad för hennes skull. 10 Abimelek sa: Varför har du gjort oss detta? Det kunde ju lätt ha hänt att någon av folket hade legat med din hustru, och då hade du dragit skuld över oss. 11 Då befallde Abimelek allt folket och sa: Den som rör vid denne mannen eller vid hans hustru ska sannerligen dö. 12 Och Isak sådde där i landet och fick det året hundrafalt, för HERREN välsignade honom. 13 Han blev en mäktig man, och han blev mer och mer mäktig till dess han blev mycket stor. 14 Och han ägde mycket får och nötboskap och hade många tjänare, därför blev filisteerna avundsjuka på honom. 15 För alla de brunnar, som hans fars tjänare hade grävt på Abrahams tid, hade filisteerna stängt igen och fyllt med jord. 16 Och Abimelek sa till Isak: Flytta bort från oss, för du har blivit alldeles för mäktig för oss. 17 Då flyttade Isak därifrån och slog upp sina tält i Gerardalen och bodde där. 18 Och Isak grävde på nytt upp de vattenbrunnar som de hade grävt på hans far Abrahams tid men som filisteerna hade fyllt igen efter Abrahams död. Och han gav dem samma namn som hans far hade gett dem. 19 När Isaks tjänare grävde i dalen fann de en brunn med friskt* vatten. 20 Men herdarna i Gerar kom i tvist med Isaks herdar och sa: Detta vatten är vårt. Och han kallade den brunnen Esek*, därför att de trätte med honom. 21 Så grävde de en annan brunn, och det blev tvist om den också, därför kallade han den Sitna*. 22 Då flyttade han därifrån och grävde en annan brunn. Den blev det ingen tvist om, därför kallade han den Rehobot* och sa: Nu har HERREN gett oss utrymme, så att vi kan föröka oss i landet.23 Så drog han därifrån till Beer-Sheba. 24 Och HERREN uppenbarade sig för honom den natten och sa: Jag är din far Abrahams Gud. Frukta inte, för jag är med dig och ska välsigna dig och föröka din avkomma för min tjänare Abrahams skull. 25 Då byggde han ett altare där och åkallade HERRENS namn och slog upp sitt tält där, och Isaks tjänare grävde där en brunn. 26 Och Abimelek kom till honom från Gerar med sin vän Ahussat och sin befälhavare Pikol. 27 Isak sa till dem: Varför kommer ni till mig fastän ni hatar mig och har drivit bort mig ifrån er? 28 Och de sa: Vi har tydligt sett att HERREN är med dig. Därför sa vi: Låt oss ge varandra en ed, mellan oss och dig. Vi vill sluta ett förbund med dig, 29 att du inte ska göra oss någon skada, liksom vi inte har skadat dig och inte gjort dig annat än gott och sänt dig i väg i frid. Du är nu HERRENS välsignade. 30 Då gjorde han en festmåltid för dem, och de åt och drack. 31 Tidigt på morgonen stod de upp och svor varandra en ed. Sedan sände Isak i väg dem. Och de for ifrån honom i frid. 32 Samma dag kom Isaks tjänare och berättade för honom om brunnen som de hade grävt och sa till honom: Vi har funnit vatten. 33 Och han kallade den Shiba*. Därför heter staden Beer-Sheba** än i dag. 34 När Esau var fyrtio år gammal tog han till hustrur Judit, dotter till hetiten Beeri, och Basemat, dotter till hetiten Elon, 35 som blev en hjärtesorg för Isak och Rebecka.