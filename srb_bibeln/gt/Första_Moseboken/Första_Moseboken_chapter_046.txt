1 Israel bröt upp med allt han ägde. När han kom till Beer-Sheba offrade han ett slaktoffer åt sin far Isaks Gud. 2 Och Gud talade till Israel i syner om natten och sa: Jakob, Jakob! Han sa: Här är jag. 3 Och han sa: Jag är Gud, din fars Gud, frukta inte att resa ner till Egypten, för där ska jag göra dig till ett stort folk. 4 Jag ska följa med dig till Egypten, och jag ska sannerligen också föra dig upp därifrån igen. Och Josef ska lägga sin hand på dina ögon. 5 Jakob bröt upp från Beer-Sheba, och Israels söner körde sin far Jakob, sina små barn och sina hustrur på vagnarna som farao hade skickat för att hämta honom. 6 De tog sin boskap och de ägodelar som de hade förvärvat i Kanaans land, och så kom de till Egypten, Jakob och med honom hela hans släkt*. 7 Sina söner och sina sonsöner med honom, sina döttrar och sina sondöttrar och hela sin släkt förde han med sig till Egypten.8 Detta är namnen på Israels barn, Jakob och hans söner, som kom till Egypten: Jakobs förstfödde son Ruben. 9 Rubens barn var: Hanok, Pallu, Hesron och Karmi. 10 Simeons barn var: Jemuel, Jamin, Ohad, Jakin, Sohar och Saul, den kananeiska kvinnans son. 11 Levis barn var: Gerson, Kehat och Merari. 12 Judas barn var: Er, Onan, Sela, Peres och Sera. Men Er och Onan dog i Kanaans land och Peres barn var Hesron och Hamul. 13 Isaskars barn var: Tola, Puva, Job och Simron. 14 Sebulons barn var: Sered, Elon och Jaleel. 15 Detta var Leas barn, som hon födde åt Jakob i Paddan-Aram, dessutom hans dotter Dina. Alla hans söner och döttrar var trettiotre personer. 16 Gads barn var: Sifjon, Haggi, Suni, Esbon, Eri, Arodi och Areli. 17 Asers barn var: Jimna, Jisva, Jisvi, Beria, och deras syster Sera. Berias barn var: Heber och Malkiel. 18 Dessa var barnen till Silpa, som Laban hade gett åt sin dotter Lea. Dessa som hon födde åt Jakob var sexton personer. 19 Jakobs hustru Rakels barn var Josef och Benjamin. 20 I Egypten föddes åt Josef Manasse och Efraim. Det var Asenat som födde dem åt honom, dotter till Poti-Fera, prästen i On. 21 Benjamins barn var Bela, Beker, Asbel, Gera, Naaman, Ehi, Rosh, Muppim, Huppim och Ard. 22 Dessa var Rakels barn som föddes åt Jakob, sammanlagt fjorton personer. 23 Dans barn var Husim. 24 Naftalis barn var: Jaseel, Guni, Jeser och Sillem. 25 Dessa var barnen till Bilha, som Laban hade gett åt sin dotter Rakel. Dessa som hon födde åt Jakob var sammanlagt sju personer. 26 Alla personer som kom med Jakob till Egypten och som härstammade från honom* var sammanlagt sextiosex personer, förutom Jakobs sonhustrur. 27 Och Josefs barn, som föddes åt honom i Egypten, var två personer. Alla de av Jakobs hus, som kom till Egypten, var sjuttio personer. 28 Så skickade han Juda framför sig till Josef, för att denne skulle visa honom vägen till Gosen. Och de kom till landet Gosen. 29 Då lät Josef spänna för sin vagn och for upp till Gosen för att möta sin far Israel. Och då han fick se honom, föll han honom om halsen och grät länge vid hans hals. 30 Då sa Israel till Josef: Nu kan jag dö, eftersom jag har sett ditt ansikte, därför att du fortfarande lever. 31 Josef sa till sina bröder och till sin fars familj: Jag vill fara upp och berätta detta för farao och säga till honom: Mina bröder och min fars familj, som var i Kanaans land, har kommit till mig. 32 Männen är herdar, för de är folk som har bedrivit boskapsskötsel. Sina får och nötboskap och allt som de äger har de fört med sig. 33 Och när det händer att farao kallar er till sig och frågar: Vad är ert yrke? 34 Så ska ni svara: Dina tjänare är folk som har bedrivit boskapsskötsel från vår barndom och ända tills nu, både vi och våra fäder, för att ni ska få bo i landet Gosen. För alla herdar är skamliga för egyptierna.