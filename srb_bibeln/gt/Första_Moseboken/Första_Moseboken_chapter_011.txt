1 Hela världen* hade ett enda språk och samma ord. 2 Och det hände när de drog österut, att de fann en dal i Sinears land och de bosatte sig där. 3 De sa till varandra: Kom, låt oss slå tegel och bränna det. Teglet använde de som sten, och jordbeck använde de som murbruk. 4 Och de sa: Kom, låt oss bygga åt oss en stad och ett torn, vars spets når upp till himlen, och göra oss ett namn, för att vi inte ska spridas ut över hela jordens yta. 5 Då steg HERREN ner för att se staden och tornet, som människobarnen byggde. 6 Och HERREN sa: Se, de är ett enda folk och de har alla ett enda språk. Detta är deras första tilltag, och nu ska inget vara omöjligt för dem som de har föresatt sig att göra. 7 Kom, låt oss stiga ner och ge dem olika språk, så att den ene inte förstår vad den andre säger. 8 Så spred HERREN ut dem därifrån över hela jordens yta, och de slutade att bygga på staden. 9 Därför fick den namnet Babel, eftersom HERREN där förbistrade hela jordens språk, och därifrån spred HERREN ut dem över hela jorden.10 Detta är Sems fortsatta historia. När Sem var 100 år blev han far till Arpaksad två år efter floden. 11 Och Sem levde, sedan han hade blivit far till Arpaksad, i 500 år och fick söner och döttrar. 12 När Arpaksad var 35 år blev han far till Sela. 13 Sedan Arpaksad hade blivit far till Sela levde han i 403 år och blev far till söner och döttrar. 14 När Sela var 30 år, blev han far till Eber. 15 Sedan Sela hade blivit far till Eber levde han 403 år och blev far till söner och döttrar. 16 När Eber var 34 år, blev han far till Peleg. 17 Sedan Eber hade blivit far till Peleg levde han 430 år och blev far till söner och döttrar. 18 När Peleg var 30 år, blev han far till Regu. 19 Sedan Peleg hade blivit far till Regu levde han 209 år och fick söner och döttrar. 20 När Regu var 32 år, blev han far till Serug. 21 Sedan Regu hade blivit far till Serug levde han 207 år och blev far till söner och döttrar. 22 När Serug var 30 år, blev han far till Nahor. 23 Sedan Serug hade blivit far till Nahor levde han 200 år och blev far till söner och döttrar. 24 När Nahor var 29 år, blev han far till Tera. 25 Sedan Nahor hade blivit far till Tera levde han 119 år och blev far till söner och döttrar. 26 När Tera var 70 år blev han far till Abram, Nahor och Haran.27 Detta är Teras fortsatta historia. Tera blev far till Abram, Nahor och Haran. Och Haran blev far till Lot. 28 Haran dog hos sin far Tera i sitt hemland, i Ur i Kaldeen. 29 Och Abram och Nahor tog sig hustrur. Abrams hustru hette Sarai, och Nahors hustru hette Milka, dotter till Haran, som var far till Milka och far till Jiska. 30 Men Sarai var ofruktsam och hade inga barn. 31 Och Tera tog med sig sin son Abram och Lot, sin sonson, Harans son, och sin sonhustru Sarai, hustrun till hans son Abram, och de lämnade tillsammans Ur i Kaldeen, för att de skulle utvandra till Kanaans land, och de kom till Haran och bosatte sig där. 32 Tera blev 205 år, och Tera dog i Haran.
