1 Till Mose sa han: Kom upp till HERREN, du och Aron, Nadab och Abihu och sjuttio av de äldste i Israel, och tillbe på avstånd. 2 Endast Mose ska komma nära HERREN, men de andra ska inte närma sig, och folket ska inte heller gå upp med honom. 3 Och Mose kom till folket och berättade alla HERRENS ord och lagar. Och allt folket svarade med en röst och sa: Alla de ord som HERREN har sagt, vill vi göra. 4 Mose skrev ner alla HERRENS ord, och steg upp tidigt på morgonen och byggde ett altare nedanför berget och tolv stenstoder efter Israels tolv stammar. 5 Och han sände i väg unga män av Israels barn, som offrade brännoffer och offrade oxar till tackoffer åt HERREN. 6 Och Mose tog hälften av blodet och hällde det i skålar, och den andra hälften av blodet stänkte han på altaret. 7 Och han tog förbundsboken och läste upp den medan folket hörde på, och de sa: Allt vad HERREN har sagt, det vill vi göra och lyda. 8 Då tog Mose blodet och stänkte det på folket och sa: Se, detta är förbundets blod, som HERREN har slutit med er i enlighet med alla dessa ord. 9 Och Mose och Aron, Nadab och Abihu och sjuttio av de äldste i Israel gick upp. 10 Och de fick se Israels Gud. Under hans fötter var det som ett stenlagt arbete av safirstenar, likt himlen i sin klarhet. 11 Och han lät inte sin hand drabba de främsta av Israels barn, och när de hade skådat Gud, åt de och drack.