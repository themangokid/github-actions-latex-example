1 Och hela skaran av Israels barn bröt upp från öknen Sin, och vandrade i etapper, såsom HERREN befallde dem. Och de slog läger i Refidim, men där hade folket inget vatten att dricka. 2 Därför klagade folket på Mose och sa: Ge oss vatten att dricka. Mose sa till dem: Varför klagar ni på mig? Varför frestar ni HERREN? 3 Och folket törstade där efter vatten och folket knotade mot Mose och sa: Varför har du fört oss upp från Egypten, för att låta oss tillsammans med våra barn och vår boskap dö av törst? 4 Och Mose ropade till HERREN och sa: Vad ska jag göra med detta folk? Det fattas inte mycket förrän de stenar mig. 5 Och HERREN sa till Mose: Gå framför folket och ta med dig några av de äldste i Israel, och ta i din hand din stav, med vilken du slog på floden och gå. 6 Se, jag ska stå där framför dig på klippan i Horeb, och du ska slå på klippan, och det ska komma vatten ur den så att folket får dricka. Och Mose gjorde så inför Israels äldstes ögon. 7 Och han kallade stället för Massa* och Meriba**, därför att Israels barn hade klagat och eftersom de hade frestat HERREN och sagt: Är HERREN ibland oss eller inte? 8 Då kom Amalek och stred mot Israel i Refidim. 9 Och Mose sa till Josua: Välj ut män åt oss och dra ut och strid mot Amalek. I morgon ska jag stå överst på höjden och ha Guds stav i min hand. 10 Och Josua gjorde som Mose sa till honom och stred mot Amalek. Och Mose, Aron och Hur steg upp överst på höjden. 11 Och det skedde, att så länge Mose höll upp sina händer, hade Israel övertaget, men när han lät händerna sjunka ner, hade Amalek övertaget. 12 Men Moses händer blev tunga. Därför tog de en sten och lade den under honom, och han satte sig på den. Aron och Hur höll upp hans händer, en vid den ena sidan och en vid den andra sidan, så att hans händer hölls stadiga, till dess solen gick ner. 13 Och Josua besegrade Amalek och hans folk med svärdsegg. 14 Och HERREN sa till Mose: Skriv upp detta i en bok så att det blir ihågkommet. Och inpränta det hos Josua, för jag ska fullständigt utplåna minnet av Amalek under himlen. 15 Och Mose byggde ett altare och kallade det Jehovah-Nissi*. 16 För han sa: HERREN har svurit att HERREN ska strida mot Amalek från släkte till släkte.