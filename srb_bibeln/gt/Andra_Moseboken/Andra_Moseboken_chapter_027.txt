1 Du ska göra ett altare av akacieträ, fem alnar långt och fem alnar brett. Altaret ska vara fyrkantigt och tre alnar högt. 2 Och du ska göra horn på det i de fyra hörnen. Hornen ska vara i samma stycke som det, och du ska överdra det med koppar. 3 Du ska också göra kärl för att samla upp askan från det, och skovlar, skålar, gafflar och fyrfat. Alla dessa tillbehör ska du göra av koppar. 4 Du ska göra ett galler till det, ett nät av koppar, och på nätet ska du göra fyra ringar av koppar i dess fyra hörn. 5 Och du ska sätta det under avsatsen på altaret, nedanför den, så att nätet kan nå upp till mitten av altaret. 6 Och du ska göra stänger till altaret, stänger av akacieträ, och överdra dem med koppar. 7 Och stängerna ska skjutas in i ringarna, och stängerna ska sitta på båda sidorna av altaret så att det kan bäras. 8 Ihåligt, av plankor ska du göra det. Såsom det har visats för dig på berget, så ska de göra det.9 Och du ska göra förgården till tabernaklet. På den södra sidan, åt söder ska det vara omhängen till förgården av tvinnat fint lingarn, 100 alnar långa för den ena sidan. 10 Och de 20 stolparna på de 20 socklarna ska vara av koppar. Stolparnas krokar och band ska vara av silver. 11 Och på samma sätt ska det vara omhängen längs norra sidan, 100 alnar långa, och de 20 stolparna på de 20 socklarna av koppar. Stolparnas krokar och band ska vara av silver. 12 Och förgårdens bredd på den västra sidan ska ha omhängen som är 50 alnar långa. Stolparna till dem ska vara tio på tio socklar. 13 Och förgårdens bredd på den östra sidan, åt öster, ska vara 50 alnar. 14 Omhängena ska vara 15 alnar på den ena sidan med tre stolpar och tre socklar. 15 Och på den andra sidan ska omhängena vara 15 alnar med tre stolpar och deras tre socklar. 16 Till förgårdens port ska du göra ett förhänge 20 alnar brett, handarbetat av mörkblått, purpurrött och karmosinrött garn och tvinnat fint lingarn, med fyra stolpar och deras fyra socklar. 17 Alla stolparna runt förgården ska ha band av silver, deras krokar av silver och deras socklar av koppar. 18 Förgårdens längd ska vara 100 alnar, dess bredd 50 alnar på båda sidor och höjden 5 alnar av tvinnat fint lingarn, och deras socklar av koppar. 19 Alla tillbehör för tjänsten i tabernaklet och alla tältpluggar till det och alla förgårdens pluggar ska vara av koppar.20 Du ska befalla Israels barn att bära till dig ren olja av stötta oliver till ljusstaken, så att lamporna alltid kan brinna. 21 I uppenbarelsetältet*, utanför förlåten som är framför vittnesbördet, ska Aron och hans söner sköta den från kväll till morgon inför HERREN. Det är en evig stadga för deras efterkommande bland Israels barn.