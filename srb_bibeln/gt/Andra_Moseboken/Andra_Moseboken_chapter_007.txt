1 HERREN sa till Mose: Se, jag har satt dig till en gud för farao, och Aron din bror ska vara din profet. 2 Du ska tala allt det jag befaller dig. Och Aron din bror ska tala till farao att han släpper Israels barn ut från sitt land. 3 Jag ska förhärda faraos hjärta och mångfaldiga* mina tecken och mina under i Egyptens land. 4 Men farao ska inte lyssna på er, så att jag kan lägga min hand på Egypten och föra mina härskaror och mitt folk, Israels barn, ut ur Egyptens land, genom stora straffdomar. 5 Och egyptierna ska inse att jag är HERREN, när jag räcker ut min hand över Egypten och för Israels barn ut från dem. 6 Och Mose och Aron gjorde såsom HERREN hade befallt dem, så gjorde de. 7 Och Mose var 80 år gammal, och Aron var 83 år gammal när de talade till farao. 8 Och HERREN talade till Mose och Aron och sa: 9 När farao talar och säger till er: Visa ett under, så ska du säga till Aron: Ta din stav och kasta den framför farao så ska den bli till en orm. 10 Då gick Mose och Aron in till farao och gjorde såsom HERREN hade befallt dem. Och Aron kastade sin stav framför farao och framför hans tjänare, och den blev en orm. 11 Då lät farao kalla till sig sina visa och sina trollkarlar, och även de egyptiska spåmännen gjorde detsamma genom sin svartkonst. 12 För de kastade ner sin stav, var och en av männen, och dessa blev till ormar. Men Arons stav slukade upp deras stavar. 13 Men han förhärdade* faraos hjärta, så att han inte lyssnade på dem, såsom HERREN hade sagt.14 Och HERREN sa till Mose: Faraos hjärta är förhärdat, han vägrar att släppa folket. 15 Gå till farao på morgonen då han går ut till vattnet, och du ska stå på flodstranden för att möta honom. Och staven som förvandlades till en orm ska du ta i din hand. 16 Du ska säga till honom: HERREN, hebreernas Gud, har sänt mig till dig för att säga: Släpp mitt folk, så att de kan tjäna mig i öknen, men se, du har hittills inte velat lyssna. 17 Så säger HERREN: Genom detta ska du förstå att jag är HERREN. Se, med den stav som jag håller i min hand ska jag slå på vattnet i floden, och det ska förvandlas till blod. 18 Och fiskarna som är i floden ska dö, och floden ska stinka, och egyptierna ska vämjas vid att dricka vatten ur floden. 19 Och HERREN sa till Mose: Säg till Aron: Ta din stav och räck ut din hand över Egyptens vatten, över dess floder, strömmar och sjöar och över alla dess vattensamlingar, så att de blir blod. Och att det över hela Egyptens land blir blod, både i träkärl och i stenkärl. 20 Och Mose och Aron gjorde såsom HERREN hade befallt dem. Han lyfte upp staven och slog på vattnet i floden, inför faraos och hans tjänares åsyn, och allt vatten som var i floden blev förvandlat till blod. 21 Och fiskarna som var i floden dog, och floden stank, så att egyptierna inte kunde dricka vattnet från floden. Det var blod överallt i Egyptens land. 22 Men de egyptiska trollkarlarna gjorde detsamma med sin svartkonst. Och faraos hjärta blev förhärdat, och han lyssnade inte heller på dem, såsom HERREN hade sagt. 23 Och farao vände om och gick hem och lade inte heller detta på hjärtat. 24 Men alla egyptierna grävde runt omkring floden efter vatten till att dricka, för vattnet i floden kunde de inte dricka. 25 Och det varade i sju dagar, sedan HERREN hade slagit floden.