1 Mose vaktade fåren åt sin svärfar Jetro, prästen i Midjan. Och han förde fåren bortom öknen och kom till Guds berg, till Horeb. 2 Och HERRENS ängel uppenbarade sig för honom i en eldslåga från mitten av en buske. Och han såg att busken brann av elden, men busken brann inte upp. 3 Och Mose sa: Jag ska gå dit och se denna mäktiga syn, varför busken inte brinner upp. 4 När HERREN såg att han gick bort för att se efter, ropade Gud till honom ur busken och sa: Mose! Mose! Och han svarade: Här är jag. 5 Och han sa: Kom inte nära denna plats! Ta av dig dina skor, för platsen du står på är helig mark. 6 Vidare sa han: Jag är din fars Gud, Abrahams Gud, Isaks Gud och Jakobs Gud. Och Mose täckte för sitt ansikte, för han fruktade att se på Gud. 7 Och HERREN sa: Sannerligen, jag har sett hur mitt folk lider i Egypten, och jag har hört deras rop över sina slavdrivare, för jag vet om deras plågor. 8 Och jag har stigit ner för att befria dem från egyptiernas hand och föra dem upp från det landet till ett gott och vidsträckt land, till ett land som flyter av mjölk och honung, till den ort, där kananeer, hetiter, amoreer, perisseer, hiveer och jebusiter bor. 9 Och se, eftersom ropet från Israels barn nu har nått mig och jag också har sett hur egyptierna plågar och förtrycker dem, 10 därför gå nu. Jag sänder dig till farao för att du ska föra mitt folk, Israels barn, ut ur Egypten. 11 Men Mose sa till Gud: Vem är jag, att jag skulle gå till farao och föra Israels barn ut ur Egypten? 12 Han sa: Sannerligen jag ska vara med dig och detta ska vara ett tecken för dig att jag har sänt dig. När du har fört folket ut ur Egypten, ska ni tjäna Gud på detta berg. 13 Mose sa till Gud: Se, när jag kommer till Israels barn och säger till dem: Era fäders Gud har sänt mig till er och de säger till mig: Vad är hans namn? Vad ska jag då säga till dem? 14 Och Gud sa till Mose: JAG ÄR DEN JAG ÄR. Och han sa: Så ska du säga till Israels barn: JAG ÄR har sänt mig till er. 15 Och Gud sa ytterligare till Mose: Så ska du säga till Israels barn: HERREN, era fäders Gud, Abrahams Gud, Isaks Gud och Jakobs Gud, har sänt mig till er. Detta är mitt namn för evigt och så ska jag kommas ihåg från släkte till släkte. 16 Gå och samla de äldste i Israel och säg till dem: HERREN, era fäders Gud, Abrahams, Isaks och Jakobs Gud, har uppenbarat sig för mig och sagt: Sannerligen, jag har sett till er och sett vad man har gjort mot er i Egypten. 17 Och jag har sagt: Jag ska föra er upp från lidandet i Egypten till kananeernas, hetiternas, amoreernas, perisseernas, hiveernas och jebusiternas land, till ett land som flyter av mjölk och honung. 18 Och de ska höra på din röst och du och de äldste i Israel ska gå in till kungen i Egypten och ni ska säga till honom: HERREN, hebreernas Gud, har uppenbarat sig för oss. Nu ber vi dig, tillåt oss att gå tre dagsresor in i öknen så att vi kan offra åt HERREN, vår Gud. 19 Men jag vet* att kungen i Egypten inte ska tillåta er att gå, inte ens genom mäktig** hand. 20 Därför ska jag räcka ut min hand och slå Egypten med alla slags under, som jag ska göra där*. Därefter ska han släppa er. 21 Och jag ska låta detta folk finna nåd för egyptiernas ögon. Och det ska ske när ni ger er i väg att ni inte ska behöva gå tomhänta. 22 Utan varje kvinna ska be* sin grannkvinna eller den kvinna som bor i hennes hus, om silverföremål, guldföremål och kläder, som ni ska sätta på era söner och döttrar. Så ska ni ta byte från egyptierna.