1 I den tredje månaden efter att Israels barn hade lämnat Egyptens land, just på den dagen, kom de till Sinaiöknen. 2 För de hade lämnat Refidim, och de hade kommit till Sinaiöknen och slagit läger i öknen. Israel slog läger framför berget. 3 Och Mose steg upp till Gud, och HERREN kallade på honom från berget och sa: Detta ska du säga till Jakobs hus och förkunna för Israels barn: 4 Ni har sett vad jag gjorde med egyptierna, och hur jag bar er på örnvingar och förde er till mig. 5 Om ni nu hör* min röst och håller mitt förbund, då ska ni vara min dyrbara egendom framför alla folk, för hela jorden är min. 6 Och ni ska vara ett rike av präster och ett heligt folk* åt mig. Dessa är de ord som du ska säga åt Israels barn. 7 När Mose kom tillbaka kallade han samman folkets äldste och förelade dem* alla dessa ord som HERREN hade befallt honom. 8 Och folket svarade enhälligt och sa: Allt vad HERREN har sagt vill vi göra. Och Mose återvände med folkets svar till HERREN. 9 Och HERREN sa till Mose: Se, jag vill komma till dig i en tjock molnsky, så att folket ska höra när jag talar med dig och tro på dig för alltid. Och Mose berättade för HERREN vad folket hade sagt. 10 Och HERREN sa till Mose: Gå till folket och helga dem i dag och i morgon, och låt dem tvätta sina kläder. 11 Och de ska vara beredda den tredje dagen, för på den tredje dagen ska HERREN stiga ned på Sinai berg inför hela folkets åsyn. 12 Och du ska sätta ut gränser för folket hela vägen runt och säga: Akta er för att stiga upp på berget eller röra vid dess fot! Ty var och en som rör vid berget ska sannerligen dödas. 13 Ingen hand ska vidröra honom, utan han ska stenas eller skjutas. Vare sig det är ett djur eller en människa, så ska det inte få leva. När det ljuder ett utdraget basunljud, ska de gå upp på berget. 14 Och Mose gick ner från berget till folket och helgade folket, och de tvättade sina kläder. 15 Och han sa till folket: Var beredda på den tredje dagen. Kom inte nära era hustrur. 16 Och det skedde på den tredje dagen, när det hade blivit morgon, att det började åska och blixtra, och ett tjockt moln låg över berget, och ett mycket starkt basunljud hördes så att allt folket som var i lägret bävade. 17 Och Mose förde folket ut ur lägret för att möta Gud. Och de ställde sig nedanför berget. 18 Hela Sinaiberget var fullständigt täckt av rök, därför att HERREN hade stigit ner på det i eld. Röken steg upp därifrån som röken från en smältugn, och hela berget skakade våldsamt. 19 Och när det ljöd ett utdraget basunljud, som tilltog och blev starkare och starkare, talade Mose, och Gud svarade honom med hög röst. 20 Och HERREN steg ner på Sinai berg, på toppen av berget, och HERREN kallade Mose upp till bergets topp, och Mose gick dit upp. 21 Och HERREN sa till Mose: Gå ner och varna folket, så att de inte tränger sig fram för att se HERREN, för då kommer många av dem att mista livet. 22 Och även prästerna, som får komma inför HERREN, ska helga sig så att inte HERREN förgör dem. 23 Mose sa till HERREN: Folket kan inte stiga upp på Sinaiberget, för du har varnat oss och sagt: dra en gräns runt berget och helga det. 24 HERREN sa till honom: Gå ner och kom sedan upp igen, du tillsammans med Aron. Men prästerna och folket får inte tränga sig fram för att stiga upp till HERREN, så att han inte förgör dem. 25 Och Mose steg ner till folket och sa detta till dem.