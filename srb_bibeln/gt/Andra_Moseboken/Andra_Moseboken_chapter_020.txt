1 Och Gud talade alla dessa ord och sa: 2 Jag är HERREN, din Gud, som har fört dig ut ur Egyptens land, ut ur träldomshuset. 3 Du ska inga andra gudar ha vid sidan av mig. 4 Du ska inte göra åt dig någon utskuren avgudabild eller något som liknar något av det som är uppe i himlen eller nere på jorden eller av det som är i vattnet under jorden. 5 Du ska inte böja* dig ner för dem, inte heller tjäna dem, för jag, HERREN, din Gud, är en nitälskande Gud, som hemsöker fädernas missgärning** på barn intill tredje och fjärde generationen av dem som hatar mig. 6 Men som visar barmhärtighet mot tusenden av dem som älskar mig och håller mina bud. 7 Du ska inte missbruka HERRENS, din Guds, namn, för HERREN ska inte låta den bli ostraffad som missbrukar hans namn. 8 Tänk på sabbatsdagen, så att du håller den helig. 9 Sex dagar ska du arbeta och göra alla dina sysslor. 10 Men den sjunde dagen är HERRENS, din Guds sabbat. Då ska du inte utföra något arbete, varken du eller din son eller din dotter, din tjänare eller din tjänarinna, eller din boskap, eller den främling som bor innanför dina portar. 11 För på sex dagar gjorde HERREN himlen och jorden och havet och allt som är i dem, och vilade på sjunde dagen. Därför har HERREN välsignat sabbatsdagen och helgat den. 12 Hedra din far och din mor, så att du får leva länge i det land som HERREN, din Gud, ger dig. 13 Du ska inte dräpa. 14 Du ska inte begå äktenskapsbrott*. 15 Du ska inte stjäla. 16 Du ska inte bära falskt vittnesbörd mot din nästa. 17 Du ska inte ha begär till din nästas hus. Du ska inte ha begär till din nästas hustru, eller till hans tjänare eller hans tjänarinna, eller hans oxe, eller hans åsna, eller till något som tillhör din nästa. 18 Och allt folket blev vittne till åskan, blixtarna, basunljudet och röken från berget. Och när folket såg det, bävade* de och ställde sig på avstånd. 19 Och de sa till Mose: Tala du med oss, så ska vi lyssna, men låt inte Gud tala med oss, för då kommer vi att dö. 20 Och Mose sa till folket: Frukta inte, för Gud har kommit för att pröva er och för att ni ska ha hans fruktan för ögonen, så att ni inte syndar. 21 Och folket stod på långt avstånd, och Mose närmade sig det tjocka mörkret där Gud var.22 Och HERREN sa till Mose: Så ska du säga till Israels barn: Ni har sett att jag har talat med er från himlen. 23 Ni ska inte vid sidan av mig göra åt er gudar av silver, inte heller ska ni göra er gudar av guld. 24 Ett altare av jord ska du göra åt mig, och på det ska du offra dina brännoffer och dina tackoffer*, dina får och din nötboskap. På varje plats där jag vill låta mitt namn bli ihågkommet, ska jag komma till dig och välsigna dig. 25 Och om du vill göra ett altare av sten åt mig, så ska du inte bygga det av huggen sten. För om du använder din mejsel på den, så vanhelgar du den. 26 Du får inte heller stiga upp till mitt altare på trappor, så att din nakenhet blottas där.