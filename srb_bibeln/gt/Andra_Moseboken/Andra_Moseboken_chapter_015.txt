1 Då sjöng Mose och Israels barn denna sång till HERREN och sa: Jag vill sjunga till HERREN, för han har triumferat med härlighet. Häst och ryttare har han störtat i havet. 2 HERREN är min starkhet och min lovsång och han blev mig till frälsning. Han är min Gud, jag vill ära* honom, min fars Gud, och jag vill upphöja honom. 3 HERREN är en stridsman, HERREN är hans namn. 4 Faraos vagnar och hans här kastade han i havet, och hans utvalda härförare dränktes i Röda havet. 5 Djupen övertäckte dem, de sjönk som stenar till botten. 6 Din högra hand, HERRE, blev härlig i kraft. Din högra hand, HERRE, har krossat fienden. 7 I din stora höghet har du störtat ner dem som reste sig upp mot dig. Du släppte loss din vrede och förtärde dem som halm. 8 Och när du fnyste genom din näsa dämdes vattnet upp, vattenströmmarna reste sig som en mur, djupen stelnade i havets hjärta. 9 Fienden sa: Jag ska förfölja dem, jag ska hinna upp dem, jag ska fördela bytet, stilla min lystnad på dem. Jag ska dra mitt svärd, min hand ska förgöra dem. 10 Då blåste din vind och havet övertäckte dem, de sjönk som bly i väldiga vatten. 11 Vem är som du bland gudarna, HERRE? Vem är dig lik, härlig i helighet, fruktansvärd, prisvärd, som gör under? 12 Du räckte ut din högra hand och jorden slukade dem. 13 Du har i barmhärtighet varit ledsagare åt ditt folk, som du har förlossat, och har fört dem med din makt till din heliga boning. 14 Folken ska höra och bäva, ångest ska gripa dem som bor i Filisteen. 15 Edoms furstar ska förfäras*, fruktan kommer över de mäktiga i Moab. Alla Kanaans invånare ska smälta bort. 16 Förskräckelse och fruktan ska falla över dem. De ska stå som förstenade, inför din väldiga arm till dess ditt folk drar förbi HERRE, till dess folket drar förbi, som du har köpt. 17 Du ska föra dem in och plantera dem på din arvedels berg, på den plats, HERRE, som du har gjort till din boning, i den helgedom, o Herre*, som dina händer har berett. 18 HERREN ska regera alltid och för evigt. 19 Ty faraos hästar med hans vagnar och ryttare gick ned i havet, och HERREN lät havets vatten strömma tillbaka över dem. Men Israels barn gick på torr mark rakt igenom havet. 20 Och Mirjam, profetissan, Arons syster, tog en tamburin i sin hand, och alla kvinnorna följde henne med tamburiner och dans. 21 Och Mirjam sjöng* för dem: Sjung till HERREN, för han har triumferat i härlighet, häst och ryttare har han störtat i havet.22 Och Mose lät israeliterna bryta upp från Röda havet, och de drog ut i öknen Sur. De vandrade tre dagar i öknen utan att finna vatten. 23 Och de kom till Mara, men de kunde inte dricka vattnet i Mara, för det var bittert. Därför heter stället Mara. 24 Då knotade folket mot Mose och sa: Vad ska vi dricka? 25 Han ropade till HERREN, och HERREN visade honom ett stycke trä, som han kastade i vattnet, och vattnet blev sött. Där lade han fram för dem lag och rätt, och där satte han dem på prov. 26 Han sa: Om du noga lyssnar till HERRENS, din Guds röst, och gör vad rätt är i hans ögon och lyssnar till hans bud och håller alla hans stadgar, så ska jag inte lägga på dig någon av de sjukdomar som jag har lagt på egyptierna, för jag är HERREN, han som botar* dig. 27 Och de kom till Elim. Där var tolv vattenkällor och sjuttio palmträd, och där slog de läger vid vattnet.