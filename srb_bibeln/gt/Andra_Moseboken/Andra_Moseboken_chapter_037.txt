1 Besalel gjorde arken av akacieträ, två och en halv aln lång och en och en halv aln bred och en och en halv aln hög, 2 och överdrog den med rent guld både insidan och utsidan, och gjorde en guldkant runt den. 3 Till den göt han fyra ringar av guld till dess fyra hörn, två ringar på ena sidan och två ringar på andra sidan av den. 4 Och han gjorde stänger av akacieträ, och överdrog dem med guld. 5 Stängerna sköt han in i ringarna på sidorna av arken, så att man kunde bära arken. 6 Och han gjorde nådastolen av rent guld, två och en halv aln lång och en och en halv aln bred. 7 Han gjorde två keruber av guld. I hamrat arbete gjorde han dem av ett stycke, på båda ändarna av nådastolen. 8 En kerub vid den ena änden och en kerub vid den andra änden. I ett stycke med nådastolen gjorde han keruberna vid dess båda ändar. 9 Keruberna sträckte sina vingar uppåt, och de övertäckte nådastolen med sina vingar. Deras ansikten var vända mot varandra, mot nådastolen var kerubernas ansikten vända. 10 Han gjorde bordet av akacieträ, två alnar långt och en aln brett och en och en halv aln högt. 11 Han överdrog det med rent guld och gjorde en kant av guld runt omkring det. 12 Han gjorde en handsbred list runt omkring, och gjorde en kant av guld för listen runt omkring det. 13 Han göt fyra ringar av guld till det och satte ringarna i de fyra hörnen vid de fyra benen. 14 Intill listen sattes ringarna som hållare för stängerna, så att man kunde bära bordet. 15 Han gjorde stängerna som bordet skulle bäras med av akacieträ och överdrog dem med guld. 16 Och han gjorde av rent guld kärlen till bordet, faten och skedarna, skålarna och kannorna som användes till att utgjuta drickoffren med. 17 Och han gjorde ljusstaken av rent guld. I hamrat arbete gjorde han ljusstaken från ett och samma stycke: foten och armarna, skålarna, knopparna och blommorna. 18 Och sex armar utgick från dess sidor, tre armar utgick från den ena sidan av ljusstaken och tre armar utgick från den andra sidan av ljusstaken. 19 Tre skålar, formade efter mandelblommor på en arm, en knopp och en blomma, och tre skålar formade efter mandelblommor på den andra armen, en knopp och en blomma. Så var det på de sex armarna som utgick från ljusstaken. 20 På själva ljusstaken var fyra skålar formade som mandelblommor med sina knoppar och blommor. 21 En knopp sattes under det första armparet som utgick från ljusstaken i ett stycke med den, en knopp under det andra armparet i ett stycke med den, och en knopp under det tredje armparet i ett stycke med den, alltså under de sex armarna som utgick från ljusstaken. 22 Deras knoppar och deras armar var i ett stycke med den, alltsammans ett enda hamrat stycke rent guld. 23 Och han gjorde dess sju lampor, tänger och brickor av rent guld. 24 Av en talent rent guld gjorde han den med alla dess tillbehör.25 Och han gjorde rökelsealtaret av akacieträ. Det var fyrkantigt, en aln långt och en aln brett, och två alnar högt. Hornen gjordes i ett stycke med det. 26 Och han överdrog det med rent guld ovanpå och på sidorna runt omkring och på hornen, och han gjorde också en kant av guld som omgav det. 27 Och till det gjorde han två ringar av guld, under kanten, i de två hörnen på båda sidor, som hållare för stängerna som det skulle bäras med. 28 Han gjorde stängerna av akacieträ och överdrog dem med guld. 29 Och han gjorde den heliga smörjelseoljan och den rena rökelsen av väldoftande kryddor, konstmässigt tillredd.