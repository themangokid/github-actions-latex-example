1 Då arbetade Besalel och Oholiab och alla män med visdom i hjärtat, åt vilka HERREN hade gett visdom och förstånd till att veta hur de skulle utföra alla slags arbeten till den tjänst som hörde till helgedomen, enligt allt det som HERREN hade befallt. 2 Och Mose kallade till sig Besalel och Oholiab och alla män med visdom i hjärtat, i vilkas hjärta HERREN hade gett visdom, alla som manades i sitt hjärta att komma och utföra arbetet. 3 Och de tog emot av Mose alla de gåvor som Israels barn hade burit fram för att utföra det arbete som hörde till helgedomens tjänst. Och de fortsatte att bära fram frivilliga gåvor till honom varje morgon. 4 Då kom alla de visa som utförde allt arbete på helgedomen, var och en från sitt arbete som de höll på med, 5 och de talade till Mose och sa: Folket bär fram mycket mer än vad som behövs för att utföra arbetet, som HERREN har befallt oss att göra. 6 Då befallde Mose att man skulle kungöra i lägret och säga: Ingen, vare sig man eller kvinna ska göra något mer arbete för gåvan till helgedomen. Då upphörde folket att bära fram gåvor. 7 För materialet som de hade var tillräckligt för allt det arbete som skulle utföras, ja, mer än nog. 8 Och de män med visdom i hjärtat bland dem som arbetade på tabernaklet, gjorde tio tältvåder av tvinnat fint lingarn, mörkblått, purpurrött och karmosinrött. Med keruber i konstnärligt arbete gjorde man dem. 9 Längden av varje våd var 28 alnar och bredden fyra alnar. Det var samma mått på alla våderna. 10 Och man fogade samman fem av våderna med varandra, och de andra fem våderna fogade man samman med varandra. 11 Och man satte öglor av mörkblått garn i kanten av den yttersta våden på det hopsatta stycket. Och man gjorde på samma sätt i kanten på den våd som satt ytterst i det andra hopsatta stycket. 12 50 öglor satte man på den ena våden, och 50 öglor satte man ytterst på motsvarande våd i det andra hopsatta stycket, så att öglorna motsvarade varandra. 13 Och man gjorde 50 hakar av guld och fogade samman våderna med hakarna, så att tabernaklet blev en helhet. 14 Och man gjorde tältvåder av gethår till ett tält över tabernaklet, elva våder gjorde man. 15 Längden av varje våd var 30 alnar, och bredden av varje våd var fyra alnar. De elva våderna hade samma mått. 16 Man fogade samman fem våder för sig, och sex våder för sig. 17 Och man gjorde 50 öglor i kanten av den yttersta våden i det ena hopfogade stycket, och 50 öglor i kanten på den yttersta våden i det andra hopfogade stycket. 18 Man gjorde 50 hakar av koppar för att foga samman tältet till en helhet. 19 Och man gjorde ett överdrag för tältet av rödfärgat baggskinn, och ovanpå detta, ett överdrag av tahasskinn. 20 Till tabernaklet gjorde man brädor av akacieträ och ställde dem upprätt. 21 Varje bräda var tio alnar lång och varje bräda var en och en halv aln bred. 22 På varje bräda sattes två tappar, hopfogade med varandra. Så gjorde man med alla brädorna till tabernaklet. 23 Och man gjorde brädor till tabernaklet, 20 brädor på södra sidan, åt söder. 24 Och man gjorde 40 socklar av silver under de 20 brädorna. Två socklar under varje bräda för dess två tappar. 25 Och på andra sidan av tabernaklet, mot norr, gjorde man 20 brädor. 26 Och deras 40 socklar av silver, två socklar under varje bräda. 27 På tabernaklets baksida, åt väster, gjorde man sex brädor, 28 och man gjorde två brädor för tabernaklets hörn på baksidan. 29 Och de var hopfogade nertill, och likaså hopfogade upptill i en ring. Så gjorde man med dem båda, i de båda hörnen. 30 Och det var åtta brädor med sina 16 socklar av silver, två socklar under varje bräda. 31 Man gjorde fem tvärbjälkar av akacieträ, till brädorna på den ena sidan av tabernaklet, 32 och fem tvärbjälkar till brädorna på den andra sidan av tabernaklet, och fem tvärbjälkar till brädorna på baksidan av tabernaklet, åt väster. 33 Man gjorde den mellersta tvärbjälken så att den gick tvärs över på mitten av brädorna, från den ena änden till den andra. 34 Brädorna överdrog man med guld, och ringarna där tvärbjälkarna skjuts in, gjordes av guld, och tvärbjälkarna överdrog man med guld. 35 Man gjorde förlåten* av mörkblått, purpurrött och karmosinrött och tvinnat fint lingarn. Man gjorde den i konstvävnad med keruber på. 36 Och till den gjorde man fyra stolpar av akacieträ, och överdrog dem med guld, krokarna till dem var av guld och man göt till dem fyra socklar av silver. 37 Och man gjorde ett förhänge vid ingången till tältet av handarbetat mörkblått, purpurrött och karmosinrött garn samt tvinnat fint lingarn, 38 och fem stolpar med sina krokar. Man överdrog dess översta del och dess band med guld men deras fem socklar var av koppar.
