1 Om någon stjäl en oxe eller ett får och slaktar eller säljer det, ska han ersätta med fem oxar för oxen och fyra får för fåret. 2 Om en tjuv ertappas under inbrottet och blir ihjälslagen, så blir det ingen blodskuld för hans skull. 3 Men om solen hade gått upp när det skedde, då är det blodskuld. Han ska ge full ersättning, och om han ingenting äger, ska han säljas för sin stöld. 4 Om det stulna påträffas levande hos honom, antingen det är oxe eller åsna eller får, så ska han ersätta det dubbelt. 5 Om en man låter en åker eller vingård betas av, och han släpper sin boskap lös, så att de betar av en annans åker, ska han ge ersättning med det bästa från sin egen åker och med det bästa från sin egen vingård. 6 Om elden kommer lös och fattar i törnhäckar så att sädeskärvarna eller säden som ännu står eller åkern blir uppbränd, ska den som vållat branden fullt ersätta skadan. 7 Om en man lämnar pengar eller annan egendom att förvara åt sin nästa, och det blir stulet i hans hus, och om man får tag i tjuven, då ska han ersätta det stulna dubbelt. 8 Men om tjuven inte hittas, då ska husets ägare ställas inför domarna för att det ska klargöras om han har lagt hand på sin nästas egendom. 9 För vid varje slags olagligt tillgrepp, antingen det gäller oxe eller åsna eller får eller kläder eller något annat som har blivit förlorat, som någon gör anspråk på att det är hans, så ska båda parternas sak läggas fram inför domarna*. Den som domarna* dömer skyldig, ska ersätta den andre dubbelt. 10 Om någon lämnar en åsna eller en oxe eller ett får eller vilket annat djur som helst i förvar hos en annan, och detta dör eller skadas eller förs bort utan att någon ser det, 11 då ska en HERRENS ed gälla mellan dem båda, att han inte har lagt sin hand på sin nästas egendom. Och ägaren ska godta detta, så att den andra inte behöver ersätta något. 12 Men om det har blivit stulet från honom, då ska han ersätta ägaren för det. 13 Om det har blivit ihjälrivet, ska han föra fram det som bevis och han behöver inte ersätta det som är ihjälrivet. 14 Om en man lånar något av sin nästa och detta blir skadat eller dör, och ägaren inte är närvarande, då ska han sannerligen ersätta det. 15 Men om dess ägare är närvarande, då behöver han inte ersätta det. Om det var hyrt, ska hyran räknas som ersättning. 16 Om någon förför en jungfru som inte är trolovad och ligger med henne, då ska han sannerligen betala brudpriset för henne så hon kan bli hans hustru. 17 Om hennes far bestämt vägrar att ge henne åt honom, då ska han betala lika mycket pengar som brudpriset för en jungfru. 18 En trollkvinna* ska du inte låta leva. 19 Var och en som har sexuellt umgänge med ett djur måste dödas. 20 Den som offrar till andra gudar än åt HERREN endast, han ska bli fullständigt utrotad. 21 En främling ska du inte behandla illa eller förtrycka, för ni har också varit främlingar i Egyptens land. 22 Änkor och faderlösa barn ska du inte behandla illa. 23 Om du behandlar dem illa på något sätt och de ropar till mig, ska jag sannerligen höra deras rop. 24 Och min vrede ska upptändas, och jag ska döda er med svärd, och era hustrur ska bli änkor och era barn faderlösa. 25 Om du lånar ut pengar till någon i mitt folk som är fattig bland er, ska du inte handla som en ockrare mot honom. Ni ska inte kräva någon ränta av honom. 26 Om du tar manteln i pant av din nästa, ska du ge den tillbaka till honom innan solen går ner, 27 för det är det enda täcke han har att skyla sin kropp med. Vad ska han ha på sig när han sover? Och det ska ske att när han ropar till mig, ska jag höra honom, för jag är barmhärtig. 28 Du ska inte smäda domarna, och inte förbanna ledaren för ditt folk. 29 Det första från din skörd och från din vinpress ska du inte dröja med att offra. Den förstfödde av dina söner ska du ge åt mig. 30 På samma sätt ska du göra med din nötboskap och din småboskap. I sju dagar ska den vara hos sin moder. På den åttonde dagen ska du ge den åt mig. 31 Ni ska vara ett heligt folk inför mig. Ni ska inte äta kött som är ihjälrivet av djuren på marken. Åt hundarna ska ni kasta det.