1 Då sa HERREN till Mose: Nu ska du få se vad jag ska göra med farao. För genom en stark hand ska han släppa dem, och genom en stark hand ska han driva dem ut ur sitt land.2 Och Gud talade till Mose och sa till honom: Jag är HERREN. 3 Jag uppenbarade mig för Abraham, för Isak och för Jakob såsom Gud den Allsmäktige, men under mitt namn HERREN gjorde jag mig inte känd för dem. 4 Och jag har slutit mitt förbund med dem för att jag skulle ge dem Kanaans land, landet för deras pilgrimsfärd, där de var främlingar. 5 Och jag har hört Israels barns jämmer, de som egyptierna håller i slaveri, och jag har kommit ihåg mitt förbund. 6 Säg därför till Israels barn: Jag är HERREN, och jag ska föra er ut från egyptiernas bördor och befria er från slaveriet och återlösa er med uträckt arm och med stora straffdomar. 7 Och jag ska ta er till mitt folk och vara er Gud. Och ni ska veta* att jag är HERREN, er Gud, som för er ut från egyptiernas bördor. 8 Och jag ska föra er in i det land som jag med upplyft hand lovade ge till Abraham, Isak och Jakob. Jag ska ge er det till arvedel. Jag är HERREN. 9 Mose sa allt detta till Israels barn, men de lyssnade inte på grund av deras andes kval* och det hårda arbetet. 10 Och HERREN talade till Mose och sa: 11 Gå in och tala till farao, kungen i Egypten, att han låter Israels barn lämna hans land. 12 Och Mose talade inför HERREN och sa: Se, Israels barn lyssnade inte på mig. Hur ska då farao lyssna på mig, jag som har oomskurna läppar? 13 Och HERREN talade till Mose och till Aron och gav dem befallning till Israels barn och till farao, kungen i Egypten, om att föra Israels barn ut ur Egyptens land. 14 Dessa är huvudmännen för deras familjer. Sönerna till Ruben, Israels förstfödde, var Hanok, Pallu, Hesron och Karmi. Dessa är Rubens släkter. 15 Simeons söner var Jemuel, Jamin, Ohad, Jakin, Soar och Saul, en kananeisk kvinnas son. Dessa är Simeons släkter. 16 Och dessa är namnen på Levis söner, efter deras födelseordning: Gerson, Kehat och Merari. Och Levis levnadsålder blev 137 år. 17 Gersons söner var Libni och Simei, efter deras släkter. 18 Kehats söner var Amram, Jishar, Hebron och Ussiel. Och Kehats levnadsålder blev 133 år. 19 Meraris söner var Mahli och Musi. Dessa är Levis släkter, efter deras födelseordning. 20 Amram tog sin fars syster Jokebed till hustru, och hon födde åt honom Aron och Mose. Och Amrams levnadsålder blev 137 år. 21 Jishars söner var Kora, Nefeg och Sikri. 22 Ussiels söner var Misael, Elsafan och Sitri. 23 Aron tog sig Eliseba, Amminadabs dotter, Nahesons syster, till hustru, och hon födde åt honom Nadab, Abihu, Eleasar och Itamar. 24 Koras söner var Assir, Elkana och Abiasaf. Dessa är de koraitiska släkterna. 25 Eleasar, Arons son, tog en av Putiels döttrar till hustru, och hon födde åt honom Pinehas. Dessa är huvudmännen för leviternas familjer efter deras släkter. 26 Det var denne Aron och denne Mose, till vilka HERREN sa: För ut Israels barn ur Egyptens land, efter sina häravdelningar. 27 Dessa var de som talade med farao, kungen i Egypten, att de skulle föra Israels barn ut från Egypten, nämligen Mose och Aron.28 Och det skedde på den dagen då HERREN talade till Mose i Egyptens land, 29 att HERREN talade till Mose och sa: Jag är HERREN. Tala till farao, kungen i Egypten, allt vad jag säger till dig. 30 Och Mose svarade inför HERREN: Se, jag har oomskurna läppar, hur ska farao lyssna på mig?