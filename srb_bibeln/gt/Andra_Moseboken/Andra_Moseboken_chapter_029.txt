1 Detta är vad du ska göra med dem när du helgar dem så de kan tjäna mig som präster: Ta en ung tjur och två felfria baggar, 2 och osyrat bröd och osyrade kakor blandat med olja, och osyrade tunnkakor smorda med olja. Av fint vetemjöl ska du göra dem. 3 Du ska lägga dem i en korg och bära fram korgen, tillsammans med tjuren och de två baggarna. 4 Och du ska föra fram Aron och hans söner till ingången av uppenbarelsetältet och tvätta dem med vatten. 5 Och du ska ta kläderna och sätta på Aron, livklädnaden, kåpan till efoden, efoden och bröstskölden och binda efoden om honom med bältet. 6 Och du ska sätta turbanen på hans huvud och fästa den heliga kronan på turbanen. 7 Sedan ska du ta smörjelseoljan och hälla på hans huvud och smörja honom. 8 Och du ska föra fram hans söner och sätta på dem livklädnader. 9 Och du ska spänna om dem bälten, Aron och hans söner, och sätta på dem huvudbonader. Och som en evig stadga ska prästadömet vara deras. Och du ska inviga Aron och hans söner. 10 Och du ska föra tjuren framför uppenbarelsetältet, och Aron och hans söner ska lägga sina händer på tjurens huvud. 11 Och du ska slakta tjuren inför HERREN vid ingången till uppenbarelsetältet. 12 Du ska ta av tjurens blod och stryka på altarets horn med ditt finger, och allt det andra blodet ska du hälla ut vid foten av altaret. 13 Och du ska ta allt fett, som omsluter inälvorna, och nätet över levern och båda njurarna och fettet på dem och bränna upp det på altaret. 14 Men tjurens kött, huden och hans tarminnehåll ska du bränna upp i eld utanför lägret. Det är ett syndoffer. 15 Du ska också ta den ena baggen, och Aron och hans söner ska lägga sina händer på baggens huvud, 16 och du ska slakta baggen och ta dess blod och stänka det runt om på altaret. 17 Du ska stycka baggen i delar och tvätta hans inälvor och hans ben och lägga dem på styckena och huvudet. 18 Och du ska bränna upp hela baggen på altaret. Det är ett brännoffer åt HERREN, en välbehaglig doft, ett eldsoffer åt HERREN. 19 Och du ska ta den andra baggen, och Aron och hans söner ska lägga sina händer på baggens huvud. 20 Och du ska slakta baggen och ta av hans blod och stryka på Arons högra örsnibb och på hans söners högra örsnibb och på tummen på deras högra hand och på stortån på deras högra fot och stänka blodet runt om på altaret. 21 Och du ska ta av blodet som är på altaret och av smörjelseoljan och stänka det på Aron och på hans kläder och även på hans söner som är med honom och på deras kläder. Och han och hans kläder blir så helgade, och även hans söner som är med honom och deras kläder. 22 Du ska också ta fettet och den bakre delen av baggen och det fett som omsluter inälvorna, och nätet över levern och båda njurarna och fettet på dem, och det högra låret, för detta är invigningsbaggen, 23 och ett runt bröd och en oljebrödskaka och en tunnkaka ur korgen med de osyrade bröden, som står inför HERREN. 24 Och du ska lägga alltsammans i Arons händer och i hans söners händer och vifta det som ett viftoffer inför HERREN. 25 Och du ska ta emot det från deras händer och bränna det på altaret som ett brännoffer, till en välbehaglig doft, inför HERREN. Det är ett eldsoffer åt HERREN. 26 Och du ska ta bringan av Arons invigningsbagge och vifta den som ett viftoffer inför HERREN, och detta ska vara din del. 27 Och du ska helga bringan av viftoffret, och låret av upphöjelseoffret som är viftat och som är upphöjt av invigningsbaggen, av det som tillhör Aron och av det som tillhör hans söner. 28 Och detta ska Aron och hans söner ha från Israels barn som en evig stadga för det är ett upphöjelseoffer. Och det ska vara en upphöjelsegåva från Israels barn av offret från deras tackoffer, deras upphöjelseoffer till HERREN. 29 Arons heliga kläder ska hans söner ha efter honom, för att de ska bli smorda i dem och invigda i dem. 30 I sju dagar ska de bäras av den bland hans söner som blir präst i hans ställe, när han går in i uppenbarelsetältet för att tjäna i det heliga. 31 Och du ska ta invigningsbaggen och koka hans kött på helig plats. 32 Köttet av baggen och brödet i korgen ska Aron och hans söner äta vid ingången till uppenbarelsetältet. 33 Och de ska äta det, varigenom deras försoning skedde vid deras invigning och helgande, men ingen främmande får äta av det, eftersom det är heligt. 34 Och om något blir över av invigningsköttet eller av brödet till följande morgon, så ska du bränna upp det i eld. Det får inte ätas, för det är heligt. 35 Så ska du göra med Aron och med hans söner, enligt allt som jag har befallt dig. I sju dagar ska du inviga dem. 36 Och du ska offra en oxe varje dag som syndoffer för försoning. Och du ska rena altaret när du har gjort försoning för det, och du ska smörja det för att helga det. 37 I sju dagar ska du göra försoning för altaret och helga det, och altaret ska vara högheligt. Allting som kommer i beröring med altaret blir heligt.38 Detta är vad du ska offra på altaret, två årsgamla lamm varje dag i all framtid. 39 Det ena lammet ska du offra på morgonen, och det andra lammet ska du offra på kvällen. 40 Till det första lammet en tiondels efa fint vetemjöl, blandat med en fjärdedels hin pressad olja och en fjärdedels hin* vin till drickoffer. 41 Och det andra lammet ska du offra på kvällen, med samma slags matoffer och drickoffer som på morgonen ska du offra det, till en välbehaglig doft, ett eldsoffer åt HERREN. 42 Detta ska vara ett dagligt brännoffer genom alla släktled vid ingången till uppenbarelsetältet inför HERREN, där jag ska möta er för att tala med dig. 43 Och där ska jag möta Israels barn, och tabernaklet ska vara helgat genom min härlighet. 44 Och jag ska helga uppenbarelsetältet och altaret. Jag ska också helga både Aron och hans söner för att tjäna mig som präster. 45 Och jag ska bo bland Israels barn och vara deras Gud. 46 Och de ska förstå att jag är HERREN, deras Gud, som förde dem ut ur Egyptens land, så att jag kan bo bland dem. Jag är HERREN, deras Gud.