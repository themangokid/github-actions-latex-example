1 Han gjorde brännofferaltaret av akacieträ, fem alnar långt och fem alnar brett. Det var fyrkantigt och tre alnar högt. 2 Och han gjorde hornen till det i de fyra hörnen. Hornen var i ett stycke med altaret, och han överdrog det med koppar. 3 Han gjorde alla slags tillbehör till altaret, kärlen, skovlarna, skålarna, gafflarna och fyrfaten. Alla dess tillbehör gjorde han av koppar. 4 Och han gjorde ett koppargaller till altaret, gjort som ett nät, och satte det nertill under avsatsen på altaret, så att det nådde upp till mitten av det. 5 Han göt fyra ringar till de fyra hörnen på koppargallret som hållare för stängerna. 6 Och han gjorde stängerna av akacieträ och överdrog dem med koppar. 7 Och han sköt stängerna in i ringarna på sidorna av altaret, så att man kunde bära det med dem. Ihåligt och av plankor gjorde han altaret. 8 Han gjorde tvättkaret av koppar och dess fot av koppar, av speglarna, som hade tillhört de församlade kvinnorna, de som församlade sig vid ingången till uppenbarelsetältet.9 Och han gjorde förgården. På den södra sidan, åt söder, var omhängena till förgården av tvinnat fint lingarn, 100 alnar långa. 10 Det var 20 stolpar till dem med 20 socklar av koppar. Krokarna till stolparna och deras band var av silver. 11 Och på norra sidan var omhängena 100 alnar långa, med 20 stolpar och 20 socklar av koppar till dem. Krokarna till stolparna och deras band var av silver. 12 På västra sidan var omhängena 50 alnar långa med tio stolpar och tio socklar till dem. Krokarna till stolparna och deras band var av silver. 13 Och på östra sidan åt öster, 50 alnar. 14 Omhängena på den ena sidan av porten var 15 alnar, med tre stolpar och tre socklar. 15 Också på den andra sidan av porten till förgården, alltså både på höger och på vänster sida var omhängena 15 alnar långa med tre stolpar och tre socklar till dem. 16 Alla omhängena runt förgården var av tvinnat fint lingarn. 17 Stolparnas socklar var av koppar, krokarna till stolparna och deras band var av silver, och dess översta del var överdragna med silver. Och alla stolpar i förgården hade band av silver. 18 Och förhänget för porten till förgården gjordes med handarbete av mörkblått, purpurrött och karmosinrött tvinnat fint lingarn. Det var 20 alnar långt och fem alnar högt, efter tygets bredd, i likhet med förgårdens omhängen. 19 Och dess stolpar var fyra med fyra socklar av koppar. Krokarna och banden var av silver och dess översta del var överdragen med silver. 20 Och alla tältpluggarna till tabernaklet och till förgården runt omkring var gjorda av koppar.21 Följande är en redovisning av hur mycket som gått åt till tabernaklet, till vittnesbördets tabernakel. Den sammanställdes enligt Mose befallning för leviternas tjänstgöring, under ledning av Itamar, prästen Arons son. 22 Besalel, son till Uri, son till Hur, av Juda stam, utförde allt det som HERREN hade befallt Mose. 23 Och med honom var Oholiab, Ahisamaks son, av Dans stam, en gravör och skicklig hantverkare och som kunde väva i mörkblått, purpurrött och karmosinrött garn samt fint lingarn. 24 Allt det guld som användes till arbetet för att färdigställa det heliga, som hade getts som offergåva, var 29 talenter och 730 siklar efter tempelvikt. 25 Det silver som gavs av församlingen vid mönstringen uppgick till 100 talenter och 1 775 siklar efter tempelvikt. 26 En beka per person, som är en halv sikel efter tempelvikt, för alla dem som blev räknade, från 20 års ålder och uppåt, 603 550 personer. 27 De 100 talenterna silver användes till gjutningen av socklarna till helgedomen och till förlåten, 100 socklar av de 100 talenterna, en talent till varje sockel. 28 De 1 775 siklarna användes till att göra krokar till stolparna och att överdra dess översta del och att sammanbinda dem. 29 Och offergåvan av koppar var 70 talenter och 2 400 siklar. 30 Av den gjorde man socklarna till ingången till uppenbarelsetältet och kopparaltaret och koppargallret till det och alla tillbehör till altaret, 31 och socklarna runt förgården och socklarna till förgårdens port, och alla tältpluggar till tabernaklet och förgårdens alla tältpluggar, runt omkring.