1 Detta är namnen på Israels barn, som kom till Egypten tillsammans med Jakob. Var och en med sitt hushåll: 2 Ruben, Simeon, Levi, Juda, 3 Isaskar, Sebulon, Benjamin, 4 Dan, Naftali, Gad, Aser. 5 Alla de personer som härstammade från Jakobs liv* var sjuttio personer. Josef var redan i Egypten. 6 Och Josef dog och alla hans bröder och hela den generationen. 7 Och Israels barn var fruktsamma och växte till mycket. De förökade sig och blev mycket talrika så att landet blev uppfyllt av dem. 8 Och det kom en ny kung över Egypten, en som inte kände till Josef. 9 Han sa till sitt folk: Se, israeliterna har blivit för många och är mäktigare än vi. 10 Kom, låt oss gå klokt till väga med dem, så att de inte blir ännu fler. För om det skulle hända att det bröt ut ett krig, kunde de förena sig med våra fiender och strida mot oss och sedan ge sig av från landet. 11 Därför satte man arbetsfogdar över dem för att de skulle plåga dem med tvångsarbete*. Och de byggde åt farao förrådsstäderna, Pitom och Raamses. 12 Men ju mer man plågade dem, desto mer förökade de sig och desto mer spred de ut sig. Och de kände fruktan för Israels barn. 13 Och egyptierna tvingade Israels barn till obarmhärtigt slaveri. 14 De gjorde deras liv bittert med det tunga slavarbetet med lera och tegel och med alla slags arbeten på fälten och med alla arbeten, som de obarmhärtigt tvingade dem att göra. 15 Och kungen i Egypten talade till de hebreiska barnmorskorna, den ena hette Sifra och den andra hette Pua, 16 och han sa: När ni hjälper de hebreiska kvinnorna då de ska föda, se då efter: Är det en son så döda honom, men är det en dotter så låt henne leva. 17 Men barnmorskorna fruktade Gud och gjorde inte som den egyptiske kungen hade befallt dem utan lät pojkarna leva. 18 Då kallade den egyptiske kungen barnmorskorna till sig och sa till dem: Varför har ni gjort detta och låtit pojkarna leva? 19 Barnmorskorna svarade farao: De hebreiska kvinnorna är inte såsom de egyptiska, utan de är livskraftiga. Innan barnmorskan kommer till dem har de fött. 20 Därför lät Gud det gå väl för barnmorskorna och folket växte till och förökade sig kraftigt. 21 Och eftersom barnmorskorna fruktade Gud, gjorde han hus åt dem. 22 Då befallde farao allt sitt folk och sa: Alla nyfödda söner som föds ska ni kasta i floden, men alla döttrar ska ni låta leva.