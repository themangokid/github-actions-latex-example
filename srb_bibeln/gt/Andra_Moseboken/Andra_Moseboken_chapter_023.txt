1 Du ska inte sprida ett falskt rykte. Räck inte din hand åt en ogudaktig så att du blir ett orättfärdigt vittne. 2 Du ska inte följa folkmassan i det som är ont, inte heller ska du tala så i en rättssak, att du ger efter för folkmassan och förvränger rätten. 3 Du ska inte heller vara partisk för den fattige i hans rättssak. 4 Om du träffar på din fiendes oxe eller hans åsna som gått vilse, ska du sannerligen föra den tillbaka till honom. 5 Om du ser åsnan hos den som hatar dig ligga nertyngd under sin börda, får du inte lämna honom utan hjälp. Du måste hjälpa honom med det. 6 Du ska inte förvränga rätten för den fattige hos dig i hans rättssak. 7 Håll dig långt ifrån det som är falskt. Den oskyldige och rättfärdige ska du inte döda. För jag ska inte frikänna den skyldige. 8 Du ska inte ta mutor, för mutor förblindar de klarsynta och förvränger de rättfärdigas sak. 9 En främling ska du inte förtrycka. Ni vet hur en främling känner det i sitt hjärta, eftersom ni själva har varit främlingar i Egyptens land. 10 I sex år ska du beså din jord och bärga dess gröda. 11 Men det sjunde året ska du låta den vila och ligga orörd, så att de fattiga bland ditt folk kan få sin föda från den, och vad som blir över efter dem, det kan markens djur äta. På samma sätt ska du göra med din vingård och din olivplantering. 12 Under sex dagar ska du utföra ditt arbete, men på den sjunde dagen ska du vila, så att din oxe och din åsna får vila, och din tjänarinnas son och främlingen får återhämta sig. 13 Se till att ni i allt håller det jag har sagt er. Andra gudars namn ska ni inte nämna. De får inte höras från din mun. 14 Tre gånger om året ska du hålla högtid åt mig. 15 Du ska hålla det osyrade brödets högtid. I sju dagar ska du äta osyrat bröd, som jag har befallt dig, på den bestämda tiden i månaden Abib, eftersom det var då du drog ut ur Egypten. Men ingen ska träda fram tomhänt inför mitt ansikte. 16 Och håll också skördehögtiden, när du skördar förstlingsfrukten av ditt arbete, som du har sått på marken. Likaså bärgningshögtiden vid årsskiftet, när du har inbärgat frukten av ditt arbete från marken. 17 Tre gånger om året ska alla av manligt kön träda fram inför Herren* GUD**. 18 Du ska inte offra blodet av mitt offer med syrat bröd, inte heller ska det feta av mitt offer lämnas kvar till morgonen. 19 Det bästa* av den första skörden på din mark, ska du föra in i HERRENS, din Guds hus. Du ska inte koka en killing i dess moders mjölk.20 Se, jag sänder en ängel framför dig, som ska bevara dig på vägen och föra dig till den plats som jag har berett. 21 Ta dig till vara för honom och lyd hans röst. Reta inte upp honom, för han ska inte förlåta era överträdelser, för mitt namn är i honom. 22 Men om du verkligen lyssnar till hans röst, och gör allt vad jag säger, ska jag bli en fiende till dina fiender och en motståndare till dina motståndare. 23 För min ängel ska gå framför dig och föra dig till amoreerna, hetiterna, perisseerna, kananeerna, hiveerna och jebuseerna, och jag ska utrota dem. 24 Du ska inte böja* dig ner för deras gudar och inte heller tjäna dem, och inte göra såsom de gör**, utan du ska riva ner och slå sönder deras bilder***. 25 Men HERREN, er Gud, ska ni tjäna, och han ska välsigna ditt bröd och ditt vatten, och jag ska ta bort sjukdomarna från dig*. 26 Det ska inte förekomma för tidiga födslar eller ofruktsamhet i ditt land. Dina dagars tal ska jag göra fullt. 27 Min förskräckelse ska jag sända framför dig, och jag ska utrota alla de folk som du kommer till, och jag ska få alla dina fiender att fly för dig. 28 Jag ska sända getingar framför dig, som ska jaga undan hiveerna, kananeerna och hetiterna för dig. 29 Jag ska inte driva bort dem från dig på ett år, för att landet inte ska bli öde och vilddjuren inte ska bli alltför många. 30 Så småningom ska jag driva bort dem för dig, till dess du har förökat dig så att du kan ärva landet. 31 Och jag ska fastställa ditt lands gränser från Röda havet till filisteernas hav, och från öknen till floden, för jag ska ge landets invånare i din hand och du ska driva bort dem från dig. 32 Du ska inte göra något förbund med dem eller med deras gudar. 33 De ska inte bo kvar i ditt land, så att de inte får dig till att synda mot mig. För om du tjänar deras gudar, så kommer det sannerligen att bli en snara för dig.