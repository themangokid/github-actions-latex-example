1 När folket såg att Mose dröjde att komma ner från berget samlade sig folket till Aron och sa till honom: Stå upp och gör oss gudar som kan gå framför oss, för vad som har hänt den där Mose, mannen som förde oss upp från Egyptens land, det vet vi inte. 2 Aron sa till dem: Ta guldringarna ur öronen på era hustrur, era söner och era döttrar och kom till mig med dem. 3 Då tog allt folket av sig guldringarna som de hade i öronen och bar dem till Aron. 4 Han tog emot det från deras hand, och formade det med en mejsel och gjorde av det en gjuten kalv. Och de sa: Detta är din gud*, O Israel, som har fört dig upp från Egyptens land. 5 När Aron såg detta, byggde han ett altare framför den och lät kungöra och sa: I morgon är det en HERRENS högtid. 6 Och de steg upp tidigt på morgonen och offrade brännoffer och bar fram tackoffer*, och folket slog sig ner för att äta och dricka, och stod upp för att roa sig. 7 Då sa HERREN till Mose: Gå nu ner, för ditt folk, som du har fört ut ur Egyptens land, har gjort något fruktansvärt. 8 De har redan vikit av från den väg, som jag har befallt dem att gå. De har gjort sig en gjuten kalv, och de har tillbett den och offrat till den och sagt: Detta är din gud*, O Israel, som har fört dig upp från Egyptens land. 9 Och HERREN sa till Mose: Jag har sett detta folk, och se, det är ett hårdnackat folk. 10 Låt mig nu vara, så att min vrede kan brinna mot dem och förtära dem. Men av dig vill jag göra ett stort folk. 11 Men Mose bönföll inför HERREN, sin Gud, och sa: HERRE, varför skulle din vrede brinna mot ditt folk, som du med stor makt och väldig hand har fört ut ur Egyptens land? 12 Varför skulle egyptierna tala och säga: Med onda avsikter förde han dem ut för att döda dem bland bergen och utrota dem från jordens yta? Vänd dig från din glödande vrede och ångra det onda mot ditt folk. 13 Kom ihåg Abraham, Isak och Israel, dina tjänare, åt vilka du har svurit vid dig själv och sagt till dem: Jag ska föröka era efterkommande såsom stjärnorna på himlen, och hela det land som jag har talat om, ska jag ge åt era efterkommande, och de ska få det till arvedel för evigt. 14 Och HERREN ångrade det onda som han hade tänkt göra mot sitt folk. 15 Och Mose vände om och gick ner från berget och bar vittnesbördets två tavlor i sina händer. Det var skrivet på tavlornas båda sidor, både på framsidan och på baksidan var det skrivet. 16 Tavlorna var Guds verk, och skriften var Guds skrift, inristad på tavlorna. 17 När Josua hörde oväsendet när folket skrek, sa han till Mose: Det hörs krigsrop i lägret. 18 Men han sa: Det är inte ljudet av segerrop, inte heller ljudet av klagan efter nederlag, utan det är ljudet av sång jag hör. 19 Och det hände, så snart som han närmade sig lägret, och fick se kalven och dansen, att Moses vrede upptändes, och han kastade tavlorna ifrån sig och slog sönder dem nedanför berget. 20 Och han tog kalven, som de hade gjort, och brände den i eld och krossade den till pulver, och strödde det i vatten och lät Israels barn dricka av det. 21 Och Mose sa till Aron: Vad har detta folk gjort dig, eftersom du har lagt en så stor synd på dem? 22 Och Aron svarade: Låt inte min herres vrede upptändas. Du vet att detta folk är ont, 23 för de sa till mig: Gör oss gudar, som kan gå framför oss, för när det gäller denne Mose, mannen som förde oss ut ur Egyptens land, så vet vi inte vad som har hänt med honom. 24 Och jag sa till dem: Var och en som har guld ska ta av sig det. Och de gav det åt mig, och jag kastade det i elden, och ut kom denna kalv. 25 När Mose såg att folket var nakna*, (för Aron hade gjort dem nakna*, till skam för dem bland deras fiender), 26 ställde sig Mose i porten till lägret och sa: Den som är på HERRENS sida, kom hit till mig! Då samlade sig alla Levis söner till honom. 27 Och han sa till dem: Så säger HERREN, Israels Gud: Var och en ska spänna på sig svärdet vid sin sida och gå genom lägret fram och tillbaka, från port till port och var och en ska döda sin bror, var och en sin vän och var och en sin nästa. 28 Och Levis barn gjorde som Mose hade sagt dem. Och på den dagen föll omkring 3 000 män av folket. 29 För Mose hade sagt: Invig er själva till HERREN i dag, även var och en på sin son och på sin bror, så han kan ge en välsignelse över er i dag. 30 Och det skedde nästa dag att Mose sa till folket: Ni har begått en stor synd. Och jag ska nu stiga upp till HERREN. Kanske jag kan bringa försoning för er synd. 31 Och Mose återvände till HERREN och sa: O, detta folk har begått en stor synd, och har gjort sig gudar av guld. 32 Och nu, om du ändå ville förlåta deras synd, och om inte, så ber jag dig att stryka ut mig ur din bok som du har skrivit. 33 HERREN sa till Mose: Den som har syndat mot mig, honom ska jag stryka ut ur min bok. 34 Därför gå nu och led folket dit jag har sagt dig. Se, min ängel ska gå framför dig. Men på den dagen när jag hemsöker dem, ska jag hemsöka dem för deras synd. 35 Och HERREN straffade folket för att de hade gjort kalven, den som Aron gjorde.