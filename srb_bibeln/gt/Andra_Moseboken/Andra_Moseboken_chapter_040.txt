1 HERREN talade till Mose och sa: 2 På den första dagen i den första månaden ska du sätta upp tabernaklet, uppenbarelsetältet. 3 Du ska sätta in vittnesbördets ark där och skärma av den med förlåten. 4 Du ska bära in bordet och duka det med allt som ska vara på det, och du ska bära in ljusstaken och tända lamporna på den. 5 Och du ska ställa upp det gyllene rökelsealtaret framför vittnesbördets ark och hänga upp förhänget för ingången till tabernaklet. 6 Brännofferaltaret ska du ställa framför ingången till tabernaklet, uppenbarelsetältet. 7 Du ska ställa tvättkaret mellan uppenbarelsetältet och altaret och hälla vatten i det. 8 Och du ska sätta upp förgården runt omkring och hänga upp förhänget för porten till förgården. 9 Du ska ta smörjelseoljan och smörja tabernaklet och allt vad som finns i det och helga det och alla dess tillbehör, så att det blir heligt. 10 Och du ska smörja brännofferaltaret och alla dess tillbehör och helga altaret, så att altaret blir högheligt. 11 Du ska smörja tvättkaret och dess fot och helga det. 12 Och du ska föra Aron och hans söner till uppenbarelsetältets ingång och tvätta dem med vatten. 13 Du ska klä Aron i de heliga kläderna, smörja honom och helga honom, så att han kan tjäna mig som präst. 14 Och du ska föra fram hans söner och klä dem i livklädnaderna. 15 Du ska smörja dem, såsom du har smort deras far, så att de kan tjäna mig som präster. För genom denna smörjelse ska de sannerligen få ett evigt prästämbete, genom alla släktled. 16 Och Mose gjorde i allt såsom HERREN hade befallt honom, så gjorde han. 17 Och det skedde att tabernaklet blev uppsatt i den första månaden av det andra året på den första dagen. 18 Och Mose satte upp tabernaklet. Han fäste socklarna på det, ställde upp brädorna, sköt in tvärbjälkarna och reste upp stolparna. 19 Han bredde ut tältet över tabernaklet, och han lade tältöverdraget ovanpå det, såsom HERREN hade befallt Mose. 20 Och han tog vittnesbördet* och lade det in i arken och satte stängerna på arken, och han satte nådastolen ovanpå arken. 21 Sedan förde han in arken i tabernaklet och hängde upp förlåten som skylde den och skärmade så av vittnesbördets ark, såsom HERREN hade befallt Mose. 22 Och han ställde bordet i uppenbarelsetältet vid tabernaklets norra sida, utanför förlåten, 23 och lade i ordning brödet på det inför HERREN, såsom HERREN hade befallt Mose. 24 Han ställde in ljusstaken i uppenbarelsetältet, mitt emot bordet, på tabernaklets södra sida, 25 och han tände lamporna inför HERREN, såsom HERREN hade befallt Mose. 26 Han ställde in det gyllene altaret i uppenbarelsetältet framför förlåten, 27 och tände väldoftande rökelse på det, såsom HERREN hade befallt Mose. 28 Han hängde upp förhänget framför ingången till tabernaklet. 29 Brännofferaltaret ställde han upp vid ingången till tabernaklet, uppenbarelsetältet och offrade brännoffret och matoffret på det, såsom HERREN hade befallt Mose. 30 Han ställde tvättkaret mellan uppenbarelsetältet och altaret och fyllde det med vatten för att tvätta sig i. 31 Och Mose och Aron och hans söner tvättade sina händer och fötter där. 32 När de gick in i uppenbarelsetältet och när de trädde fram till altaret, tvättade de sig, såsom HERREN hade befallt Mose. 33 Och han satte upp förgården runt omkring tabernaklet och altaret och hängde förhänget för ingången till förgården. Så fullbordade Mose arbetet.34 Då övertäckte molnskyn uppenbarelsetältet, och HERRENS härlighet uppfyllde tabernaklet. 35 Och Mose kunde inte gå in i uppenbarelsetältet eftersom molnskyn vilade över det och HERRENS härlighet uppfyllde tabernaklet. 36 Och när molnskyn höjde sig från tabernaklet bröt Israels barn upp. Så gjorde de under hela sin vandring. 37 Men om molnskyn inte höjde sig, bröt de inte upp, förrän den dagen då den höjde sig. 38 För HERRENS molnsky vilade över tabernaklet om dagen, och eld var i den om natten, inför ögonen på hela Israels hus under hela deras vandring.
