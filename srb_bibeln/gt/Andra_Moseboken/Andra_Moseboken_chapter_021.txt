1 Dessa är de bestämmelser som du ska förelägga dem. 2 Om du köper en hebreisk tjänare, ska han tjäna i sex år. På det sjunde året ska han friges, utan lösen. 3 Om han kom ensam, ska han friges ensam. Om han var gift, så ska hans hustru friges tillsammans med honom. 4 Har hans herre gett honom en hustru, och hon har fött söner eller döttrar, ska hustrun och hennes barn tillhöra hennes herre, och han ska ensam friges. 5 Men om tjänaren uttryckligen säger: Jag älskar min herre, min hustru och mina barn, jag vill inte bli fri. 6 Då ska hans herre föra honom inför domarna*. Han ska också föra honom till dörren eller dörrposten och hans herre ska genomborra hans öra med en syl, och han ska tjäna honom för alltid. 7 Och om en man säljer sin dotter till tjänarinna, så ska hon inte bli fri såsom de manliga tjänarna blir fria. 8 Om hon inte behagar sin herre som har trolovat sig med henne, då ska han låta henne bli friköpt. Till ett främmande folk har han inte rätt att sälja henne, eftersom han har handlat trolöst mot henne. 9 Men om han har trolovat henne med sin son, ska han behandla henne enligt de bestämmelser som gäller för döttrar. 10 Om han tar sig en hustru till, får han inte inskränka på hennes mat, kläder eller äktenskapliga rätt. 11 Om han inte låter henne få dessa tre ting, då ska hon friges utan ersättning. 12 Den som slår en människa, så att hon dör, måste dödas. 13 Men om det inte var hans mening* utan Gud lät honom falla i hans hand, då kan han fly till en plats som jag ska anvisa dig. 14 Men om någon står efter sin nästa i vrede och uppsåtligt dödar honom med list, då ska du föra bort honom från mitt altare, för han måste dö. 15 Den som slår sin far eller sin mor måste dödas. 16 Den som rövar bort en människa måste dödas, vare sig han säljer henne eller om hon blir funnen i hans våld. 17 Den som förbannar sin far eller sin mor måste dödas. 18 Om några män tvistar med varandra, och den ene slår den andre med en sten eller med knytnäven, så att han inte dör men blir sängliggande, 19 och om han sedan kan vara uppe igen och gå ute, stödd vid sin stav, då ska han som slog honom gå fri. Men han måste ersätta honom för den tid som gått förlorad och sörja för att han blir fullständigt botad. 20 Om någon slår sin slav eller sin slavinna med käpp, så att denne dör för hans hand, så ska han sannerligen bli straffad. 21 Men om den slagne lever en eller två dagar ska han inte straffas. Det är ju hans egna pengar. 22 Om några män kivas med varandra, och någon av dem stöter en kvinna som är gravid, så att hon föder fram sitt barn, men ingen skada sker, så ska han sannerligen bli straffad enligt vad kvinnans man pålägger honom, och han ska betala det som domarna fastställer. 23 Men om det sker någon skada ska liv ges för liv, 24 öga för öga, tand för tand, hand för hand, fot för fot, 25 brännskada för brännskada, sår för sår och blåmärke för blåmärke. 26 Om en man slår sin tjänare i ögat eller sin tjänarinna i ögat och fördärvar det, ska han släppa denne fri för ögats skull. 27 Om han slår ut sin tjänares tand eller sin tjänarinnas tand, ska han släppa denne fri för tandens skull. 28 Om en oxe stångar en man eller en kvinna så att de dör, då ska oxen sannerligen stenas och dess kött får inte ätas, men oxens ägare ska gå fri. 29 Men om samma oxe tidigare haft vanan att stångas, och hans ägare blivit varnad om det, och han inte har vaktat den, utan den har dödat en man eller kvinna, då ska oxen stenas, och hans ägare ska också dödas. 30 Om han blir ålagd en summa pengar, då ska han betala den till lösen för sitt liv, oavsett vad som blir ålagt honom. 31 Vare sig han har stångat en son eller har stångat en dotter, ska han behandlas enligt samma domslut. 32 Om oxen stångar en tjänare eller en tjänarinna, så ska han betala till deras herre 30 siklar silver, och oxen ska stenas. 33 Om en man öppnar en grop eller gräver en grop och inte täcker över den, och en oxe eller åsna faller ner i den, 34 då ska gropens ägare ersätta det och ge pengar åt dess ägare, men det döda djuret ska vara hans. 35 Och om en mans oxe stångar en annans oxe så att den dör, så ska de sälja den levande oxen och dela pengarna, och den döda oxen ska de också dela. 36 Men om det var känt att oxen tidigare haft vanan att stångas och hans ägare inte har vaktat honom, då ska han sannerligen betala oxe för oxe, och den döda kroppen ska vara hans.