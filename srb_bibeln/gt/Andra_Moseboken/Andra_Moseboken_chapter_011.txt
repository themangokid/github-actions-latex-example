1 HERREN sa till Mose: En plåga till ska jag sända över farao och över Egypten. Därefter ska han släppa er härifrån, och när han släpper er ska han sannerligen driva ut er härifrån. 2 Säg därför till folket så att alla hör det, att var man ska be* om smycken av silver och guld av sin granne och var kvinna av sin granne. 3 Och HERREN gav folket nåd inför egyptiernas ögon. Dessutom var Mose en mycket stor man i Egyptens land i faraos tjänares ögon och i folkets ögon. 4 Mose sa: Så säger HERREN: Vid midnattstid ska jag gå fram mitt igenom Egypten. 5 Och allt förstfött i Egyptens land ska dö, från faraos förstfödde son som sitter på sin tron, ända till tjänstekvinnans förstfödde som står bakom handkvarnen, och allt förstfött bland djuren. 6 Och det ska bli ett högt klagorop i hela Egyptens land, sådant, att dess like aldrig har varit tidigare och aldrig mer ska bli något liknande. 7 Men inte ens en hund ska gläfsa mot någon av Israels barn, vare sig mot människor eller djur, för att ni ska veta att HERREN gör skillnad mellan egyptierna och Israel. 8 Då ska alla dessa dina tjänare komma ner till mig och buga sig för mig och säga: Ge dig av, du och allt folket som följer dig! Och sedan ska jag dra ut. Och han gick ut från farao i stor vrede. 9 Men HERREN sa till Mose: Farao kommer inte att lyssna på er, så att mina under kan bli många i Egyptens land. 10 Och Mose och Aron gjorde alla dessa under inför farao. Men HERREN förhärdade faraos hjärta, så att han inte ville släppa Israels barn ut ur sitt land.