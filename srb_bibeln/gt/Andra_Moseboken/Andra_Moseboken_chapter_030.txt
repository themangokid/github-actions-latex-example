1 Du ska göra ett altare att tända rökelse på. Av akacieträ ska du göra det. 2 Det ska vara fyrkantigt, en aln långt och en aln brett och två alnar högt. Hornen ska vara i ett stycke med det. 3 Och du ska överdra det med rent guld, dess ovansida, dess sidor runt om och dess horn. Och du ska göra en kant av guld runt om. 4 Två ringar av guld ska du göra till det, under kransen på två av dess hörn, på dess båda sidor. De ska vara hållare för stängerna så att det kan bäras. 5 Stängerna ska du göra av akacieträ och överdra dem med guld. 6 Och du ska ställa det framför förlåten, som hänger framför vittnesbördets ark, framför nådastolen som är ovanpå vittnesbördet, där jag ska möta dig. 7 Och Aron ska tända väldoftande rökelse på det varje morgon. När han gör i ordning lamporna ska han bränna rökelse på det. 8 Och när Aron sätter upp lamporna på kvällen ska han bränna rökelse på det. Ett ständigt rökelseoffer inför HERREN genom alla släktled. 9 Ni ska inte offra främmande rökelse på det, inte heller brännoffer, inte spisoffer, inte heller ska ni hälla ut drickoffer på det. 10 På dess horn ska Aron en gång om året bringa försoning med blodet från försoningssyndoffret. En gång om året ska han bringa försoning för det genom alla släktled. Det är högheligt för HERREN.11 Och HERREN talade till Mose och sa: 12 När du räknar summan av Israels barn efter deras antal, då ska var och en ge åt HERREN lösepenning för sin själ, när du räknar dem, för att det inte ska komma någon plåga bland dem när du räknar dem. 13 Var och en som ingår bland de räknade ska ge en halv sikel, efter tempelvikt. En sikel är 20 gera. En halv sikel ska vara en offergåva åt HERREN. 14 Var och en som ingår bland de räknade, från 20 års ålder och uppåt, ska ge en offergåva åt HERREN. 15 Den rike ska inte ge mer och den fattige inte mindre än en halv sikel, när de ger offergåvan åt HERREN till försoning för era själar. 16 Och du ska ta emot försoningspengarna av Israels barn och ge dem till tjänsten vid uppenbarelsetältet, så det kan vara till en påminnelse för Israels barn inför HERREN, att bringa försoning för era själar.17 Och HERREN talade till Mose och sa: 18 Och du ska göra ett tvättkar av koppar med kopparfot, för tvättning. Du ska ställa det mellan uppenbarelsetältet och altaret, och du ska hälla vatten i det. 19 Och Aron och hans söner ska tvätta sina händer och fötter där. 20 När de går in i uppenbarelsetältet ska de tvätta sig med vatten, så att de inte dör, eller när de går fram till altaret för att göra tjänst och bränna eldsoffer åt HERREN. 21 De ska tvätta sina händer och sina fötter, så att de inte dör. Detta ska vara en evig stadga för dem, för honom och hans efterkommande genom alla släktled.22 Vidare talade HERREN till Mose och sa: 23 Ta dig kryddor av bästa slag, 500 siklar flytande myrra, hälften så mycket doftande kanel, 250 siklar, och av doftande kalmus 250 siklar, 24 500 siklar kassia, efter tempelvikt, och en hin olivolja. 25 Och du ska göra en helig smörjelseolja av det, en konstmässigt beredd salva. Det ska vara en helig smörjelseolja. 26 Och du ska smörja uppenbarelsetältet och vittnesbördets ark, 27 och bordet och alla dess tillbehör och ljusstaken och dess tillbehör och rökelsealtaret, 28 och brännofferaltaret och alla dess tillbehör och tvättkaret med dess fot. 29 Du ska helga dem, så att de blir högheliga. Allt som rör vid dem blir heligt. 30 Du ska smörja Aron och hans söner och inviga dem så att de kan tjäna mig som präster. 31 Du ska tala till Israels barn och säga: Detta ska vara en helig smörjelseolja för mig genom alla släktled. 32 Den får inte utgjutas på någon människas kropp, inte heller får ni göra någon liknande efter denna sammansättning. Helig är den, och helig ska den vara för er. 33 Den som gör en sådan blandning eller den som använder den på någon obehörig, ska utrotas ur sitt folk.34 Och HERREN sa till Mose: Ta väldoftande kryddor, stakte, sjönagel och galban, och ren rökelse med dessa väldoftande kryddor. Det ska vara lika mycket av varje slag. 35 Och du ska göra rökelse av dem, konstmässigt beredd, saltad, ren och helig. 36 En del av den ska du stöta till pulver och lägga det framför vittnesbördet i uppenbarelsetältet, där jag ska möta dig. Den ska vara höghelig för er. 37 Den rökelse som ni gör enligt denna sammansättning får ni inte göra åt er själva. Den ska du hålla helig för HERREN. 38 Den som gör något som liknar detta, för att känna doften av den, han ska utrotas ur sitt folk.