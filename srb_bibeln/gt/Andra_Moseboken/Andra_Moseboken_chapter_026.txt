1 Tabernaklet ska du göra av tio tältvåder av tvinnat fint lingarn och mörkblått, purpurrött och karmosinrött garn. I konstvävnad med keruber på ska du göra dem. 2 Varje våd ska vara 28 alnar lång, och bredden på varje våd 4 alnar. Alla våderna ska ha samma mått. 3 Fem av våderna ska fogas samman med varandra, och de andra fem våderna ska också fogas samman med varandra. 4 Och du ska sätta öglor av mörkblått garn i kanten på de yttersta våderna på det hopsatta stycket, och på samma sätt ska du också göra i kanten på den yttersta våden i det andra hopsatta stycket. 5 50 öglor ska du sätta på ena våden, och 50 öglor ska du sätta vid kanten av den andra våden så att öglorna passar till varandra. 6 Och du ska göra 50 hakar av guld och fästa ihop våderna med hakarna, så att tabernaklet blir en helhet. 7 Du ska också göra våder av gethår till ett tält över tabernaklet. Elva våder ska du göra. 8 Varje våd ska vara 30 alnar lång, och bredden på varje våd fyra alnar. De elva våderna ska ha samma mått. 9 Du ska foga samman fem våder för sig, och sex våder för sig, och du ska vika den sjätte våden dubbel på framsidan av tabernaklet. 10 Och du ska göra 50 öglor i kanten av den ena våden, den som är ytterst på det ena hopsatta stycket, och 50 öglor i kanten av våden på det andra hopsatta stycket. 11 Och du ska göra 50 hakar av koppar och fästa hakarna i öglorna, och fästa ihop tältet så att det blir en helhet. 12 Och den överskjutande delen av tältets våder som återstår, den halva våd som är över, ska hänga ner över baksidan av tabernaklet. 13 Av tältets våder som blir över på längden, en aln på den ena sidan och en aln på den andra sidan, ska hänga över på tabernaklets sidor för att täcka det på den ena sidan och den andra sidan. 14 Du ska också göra ett överdrag för tältet av rödfärgade baggskinn och ovanpå detta, ett överdrag av tahasskinn. 15 Du ska göra brädor till tabernaklet av akacieträ, och de ska stå upprätt. 16 Brädorna ska vara tio alnar långa och varje bräda en och en halv aln bred. 17 Två tappar ska det vara på varje bräda, så att den ena sätts vid den andra. Så ska du göra med tabernaklets alla brädor. 18 Och du ska göra brädor till tabernaklet, 20 brädor på södra sidan, åt söder. 19 Och du ska göra 40 socklar av silver under de 20 brädorna. Två socklar under varje bräda för dess två tappar. 20 Och på tabernaklets andra sida, mot norr, ska du sätta 20 brädor, 21 med 40 socklar av silver, två socklar under varje bräda. 22 Och på sidorna av tabernaklet, mot väster, ska du göra sex brädor. 23 Och du ska göra två brädor på båda sidor i tabernaklets hörn. 24 De ska vara dubbla nertill, och likaså dubbla upptill i en ring. Så ska det vara med dem båda. De ska sättas i de båda hörnen. 25 Således blir det åtta brädor med sina 16 socklar av silver, två socklar under varje bräda. 26 Och du ska göra tvärbjälkar av akacieträ, fem till de brädor som är på den ena sidan av tabernaklet, 27 och fem tvärbjälkar till de brädor som är på den andra sidan av tabernaklet, och fem tvärbjälkar till brädorna som är på sidan av tabernaklet, för de två sidorna västerut. 28 Och den mellersta tvärbjälken på mitten av brädorna ska gå tvärs över från den ena änden till den andra. 29 Du ska överdra brädorna med guld, och ringarna där tvärbjälkarna ska skjutas in, ska du göra av guld. Också tvärbjälkarna ska du överdra med guld. 30 Och du ska resa upp tabernaklet i överensstämmelse med det som har visats för dig på berget. 31 Och du ska göra en förlåt* av mörkblått och purpurrött och karmosinrött och tvinnat fint lingarn. Den ska göras i konstvävnad med keruber på. 32 Du ska hänga upp den på fyra stolpar av akacieträ, som är överdragna med guld. Krokarna ska vara av guld och stå på de fyra socklarna av silver. 33 Och du ska hänga upp förlåten under hakarna och föra dit vittnesbördets ark, innanför förlåten, och förlåten ska för er skilja mellan det heliga och det allra heligaste. 34 Och du ska sätta nådastolen på vittnesbördets ark inne i det allra heligaste. 35 Bordet ska du ställa utanför förlåten, och ljusstaken mitt emot bordet på tabernaklets södra sida, och bordet ska du ställa på den norra sidan. 36 Och du ska göra ett handarbetat förhänge för ingången till tältet av mörkblått, purpurrött och karmosinrött garn samt tvinnat fint lingarn. 37 Och till förhänget ska du göra fem stolpar av akacieträ och överdra dem med guld. Krokarna på dem ska vara av guld, och till dem ska du gjuta fem socklar av koppar.