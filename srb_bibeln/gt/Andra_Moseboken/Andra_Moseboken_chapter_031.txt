1 HERREN talade till Mose och sa: 2 Se, Besalel har jag kallat vid namn, son till Uri, son till Hur, av Juda stam, 3 och jag har fyllt honom med Guds Ande, med vishet, förstånd och kunskap och allt slags hantverksskicklighet, 4 så att han kan tänka ut konstfulla arbeten och utföra dem i guld, silver och koppar, 5 att slipa stenar till infattning, att snida i trä och att utföra alla slags hantverk. 6 Och se, jag har gett honom Oholiab, Ahisamaks son, av Dans stam till medhjälpare. Jag har gett visdom i hjärtat åt alla som i sitt hjärta är visa, så att de kan göra allt som jag har befallt dig: 7 uppenbarelsetältet och vittnesbördets ark och nådastolen ovanpå den och allt som hör till uppenbarelsetältet, 8 bordet med dess tillbehör, ljusstaken av rent guld med alla dess tillbehör, rökelsealtaret, 9 brännofferaltaret med alla dess tillbehör, tvättkaret med dess fot, 10 ämbetskläderna, och de heliga kläderna för prästen Aron, och hans söners kläder som de ska använda när de tjänar som präster, 11 smörjelseoljan och den väldoftande rökelsen till det heliga, allt ska de göra såsom jag har befallt dig.12 Och HERREN talade till Mose och sa: 13 Tala du till Israels barn och säg: Sannerligen, mina sabbater ska ni hålla, för de är ett tecken mellan mig och er, genom alla släktled, för att ni ska veta att jag är HERREN, som helgar er. 14 Ni ska hålla sabbaten, för den är helig för er. Den som vanhelgar den måste dödas, för var och en som utför något arbete på den dagen, hans själ ska utrotas ur hans folk. 15 Sex dagar ska man arbeta, men den sjunde dagen är det sabbat för vila, helig åt HERREN. Var och en som utför något arbete på sabbatsdagen måste dödas. 16 Därför ska Israels barn hålla sabbaten, de ska fira sabbaten genom alla släktled som ett evigt förbund. 17 Den är ett evigt tecken mellan mig och Israels barn, för på sex dagar gjorde HERREN himmel och jord, men på den sjunde dagen vilade han och återhämtade sig.18 När Gud hade talat färdigt med Mose på Sinai berg, gav han honom vittnesbördets två tavlor, tavlor av sten, skrivna med Guds finger.