1 HERREN talade till Mose och sa: 2 Tala till Israels barn, att de vänder om och slår upp sitt läger framför Pi-Hahirot, mellan Migdol och havet, emot Baal-Sefon. Framför det ska ni slå läger vid havet. 3 För farao ska säga om Israels barn: De har gått vilse i landet och blivit instängda i öknen. 4 Och jag ska förhärda faraos hjärta, så att han ska förfölja dem, och jag ska förhärliga mig på farao och hela hans här, för att egyptierna ska få veta att jag är HERREN. Och de gjorde så. 5 När man berättade för kungen i Egypten att folket hade flytt, blev faraos och hans tjänares hjärta förvandlat mot folket, och de sa: Varför har vi gjort detta att vi har släppt israeliterna, så att de inte tjänar oss? 6 Och han lät spänna för sin vagn och tog sitt folk med sig. 7 Han tog 600 utvalda vagnar och alla andra vagnar i Egypten, samt befälhavare över var och en av dem. 8 HERREN förhärdade faraos, den egyptiske kungens hjärta, så att han förföljde Israels barn. Och Israels barn drog ut med upplyft hand. 9 Men egyptierna förföljde dem, alla faraos hästar, vagnar, hans ryttare och hans här. Och de hann upp dem där de slagit läger vid havet, vid Pi-Hahirot, framför Baal-Sefon. 10 När farao närmade sig dem, lyfte Israels barn blicken, och se, egyptierna kom efter dem. Då blev de mycket förskräckta och Israels barn ropade till HERREN. 11 De sa till Mose: Är det på grund av att det inte fanns några gravar i Egypten som du har fört bort oss för att dö i öknen? Varför har du gjort så mot oss och fört oss ut ur Egypten? 12 Var det inte det vi sa till dig i Egypten, då vi sa: Låt oss vara, så att vi får tjäna egyptierna. Det hade varit bättre för oss att tjäna egyptierna än att dö här i öknen. 13 Mose sa till folket: Frukta inte. Stå stilla och se HERRENS frälsning som han ska visa er i dag. För dessa egyptier som ni ser i dag, ska ni aldrig mera se i evighet. 14 HERREN ska strida för er, och ni ska hålla er stilla. 15 Och HERREN sa till Mose: Varför ropar du till mig? Säg till Israels barn att de ska dra vidare. 16 Och lyft du upp din stav och räck ut din hand över havet och dela det, så att Israels barn kan gå rakt igenom havet på torr mark. 17 Se, jag ska förhärda egyptiernas hjärtan, så att de ska följa efter er och jag ska förhärliga mig på farao och hela hans här, på hans vagnar och ryttare. 18 Egyptierna ska bli varse att jag är HERREN, när jag förhärligar mig på farao, på hans vagnar och på hans ryttare. 19 Guds ängel, som gick framför Israels läger, flyttade sig och ställde sig bakom dem. Och molnpelaren framför dem flyttade sig och ställde sig bakom dem. 20 Och den kom mellan egyptiernas läger och israeliternas läger. Molnet var där med mörker, samtidigt som det lyste upp natten, så att det ena inte kunde komma nära det andra under hela natten. 21 Och Mose räckte ut sin hand över havet, och HERREN drev då undan havet genom en stark östanvind som blåste hela natten och gjorde havet till torrt land, och vattnet delade sig. 22 Och Israels barn gick rakt igenom havet på torr mark, och vattnet stod som en mur till höger och till vänster om dem. 23 Och egyptierna förföljde dem, alla faraos hästar, vagnar och ryttare och kom efter dem till mitten av havet. 24 Och det skedde tidigt på morgonen att HERREN såg på egyptiernas läger ut ur eld- och molnstoden och spred förvirring i egyptiernas läger. 25 Han stötte hjulen av deras vagnar och störtade omkull dem. Då sa egyptierna: Låt oss fly undan Israel, för HERREN strider för dem mot egyptierna. 26 Och HERREN sa till Mose: Räck ut din hand över havet, att vattnet vänder tillbaka över egyptierna, över deras vagnar och över deras ryttare. 27 Då räckte Mose ut sin hand över havet, och havet vände mot morgonen tillbaka i sin vanliga fåra. Då egyptierna flydde, möttes de av vattnet, och HERREN störtade egyptierna mitt i havet. 28 Vattnet vände tillbaka och övertäckte vagnarna och ryttarna och hela faraos här, som hade följt efter dem ut i havet. Inte en av dem blev kvar. 29 Men Israels barn gick på torr mark rakt igenom havet, och vattnet stod som en mur både till höger och till vänster om dem. 30 Så räddade HERREN Israel på den dagen ifrån egyptiernas hand, och Israel såg egyptierna ligga döda på havsstranden. 31 När Israel såg den stora makt HERREN hade visat på egyptierna, fruktade folket HERREN och trodde på HERREN och på hans tjänare Mose.