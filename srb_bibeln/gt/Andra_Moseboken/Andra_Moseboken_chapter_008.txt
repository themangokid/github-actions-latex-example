1 HERREN sa till Mose: Gå in till farao och säg till honom: Så säger HERREN: Släpp mitt folk, så att de får tjäna mig. 2 Och om du vägrar att släppa dem, se, då ska jag plåga hela ditt land med grodor. 3 Och floden ska vimla av grodor, och de ska stiga upp och komma in i ditt hus och i ditt sovrum och i din säng och i dina tjänares hus och ibland ditt folk och i dina bakugnar och i dina baktråg. 4 Och grodorna ska komma över både dig, ditt folk och alla dina tjänare. 5 Och HERREN sa till Mose: Säg till Aron: Räck ut din hand med din stav över strömmarna, floderna och sjöarna, och låt grodor stiga upp över Egyptens land. 6 Och Aron räckte ut sin hand över Egyptens vatten, och grodorna kom upp och översvämmade Egyptens land. 7 Men trollkarlarna gjorde detsamma genom sin svartkonst, och lät grodor komma upp över Egyptens land. 8 Då kallade farao Mose och Aron till sig och sa: Be till HERREN att han tar bort grodorna från mig och från mitt folk, så ska jag släppa folket, så att de kan offra till HERREN. 9 Mose sa till farao: Du ska få äran att säga till mig när jag ska gå i förbön för dig, för dina tjänare och för ditt folk, att grodorna ska utrotas från dig och från dina hus så att de bara finns kvar i floden? 10 Och han sa: I morgon. Och han svarade: Det ska bli som du har sagt, för att du ska erfara att ingen är som HERREN, vår Gud. 11 Och grodorna ska försvinna från dig och från dina hus, från dina tjänare och från ditt folk och bara bli kvar i floden. 12 Så gick Mose och Aron ut från farao. Och Mose ropade till HERREN, för grodornas skull som han hade låtit drabba farao. 13 Och HERREN gjorde såsom Mose hade sagt. Och grodorna dog i husen, ute på gårdarna och ute på fälten. 14 Och man lade dem tillsammans i högar, och marken* stank. 15 Men när farao såg att han hade fått ro för dem, förhärdade han sitt hjärta och lyssnade inte på dem, såsom HERREN hade sagt.16 Och HERREN sa till Mose: Säg till Aron: Räck ut din stav och slå i dammet på jorden, så att det blir till löss* över hela Egyptens land. 17 Och de gjorde så. Aron räckte ut sin hand med sin stav och slog i dammet på jorden, och det kom löss* på människorna och på boskapen. Allt damm på marken blev till löss* över hela Egyptens land. 18 Och trollkarlarna försökte göra detsamma med sin svartkonst för att frambringa löss, men de kunde inte. Och löss kom på människor och på boskap. 19 Då sa trollkarlarna till farao: Detta är Guds finger. Men faraos hjärta förblev förhärdat och han lyssnade inte på dem, såsom HERREN hade sagt.20 Och HERREN sa till Mose: Stå upp tidigt i morgon och ställ dig framför farao. Se han går ut till vattnet, och säg till honom: Så säger HERREN: Släpp mitt folk, så att de får tjäna mig! 21 För om du inte släpper mitt folk, se, då ska jag sända flugsvärmar över dig och dina tjänare, ditt folk och dina hus, så att egyptiernas hus och marken, som de står på, ska bli fulla av flugsvärmar. 22 Men på den dagen ska jag göra ett undantag för landet Gosen där mitt folk bor, så att det inte ska finnas några flugsvärmar där. Detta för att du ska förstå att jag är HERREN på jorden. 23 Jag ska göra skillnad mellan mitt folk och ditt folk. I morgon ska detta tecknet ske. 24 Och HERREN gjorde så. Väldiga flugsvärmar trängde in i faraos hus och i hans tjänares hus och över hela Egyptens land blev landet förstört av flugsvärmarna. 25 Då kallade farao Mose och Aron till sig och sa: Gå bort och offra åt er Gud här i landet! 26 Men Mose sa: Det är inte rätt att vi gör så, för vi offrar åt HERREN vår Gud sådant som är avskyvärt för egyptierna. Se, om vi nu offrar sådant som är avskyvärt för egyptierna inför deras ögon, ska de inte då stena oss? 27 Vi vill gå tre dagsresor ut i öknen och offra åt HERREN vår Gud, såsom han befaller oss. 28 Och farao sa: Jag ska släppa er, så att ni får offra åt HERREN er Gud i öknen, bara ni inte går alltför långt bort. Be för mig! 29 Mose sa: Se, när jag har gått ut från dig ska jag be till HERREN att flugsvärmarna i morgon viker bort från farao, från hans tjänare och från hans folk. Men må bara inte farao ännu en gång bedra mig, så att han inte släpper folket till att offra åt HERREN. 30 Och Mose gick ut ifrån farao och bad till HERREN. 31 Och HERREN gjorde såsom Mose hade sagt och tog bort flugsvärmarna från farao, från hans tjänare och från hans folk, så att inte en enda blev kvar. 32 Men farao förhärdade sitt hjärta även denna gång och släppte inte folket.