1 Ta Aron, din bror till dig och hans söner med honom, från Israels barn, så att han kan tjäna mig som präst, Aron själv och Arons söner Nadab, Abihu, Eleasar och Itamar. 2 Och du ska göra heliga kläder åt din bror Aron till ära och prydnad. 3 Och du ska tala med alla dem som har ett vist hjärta, som jag har uppfyllt med visdomens ande, att de gör kläder åt Aron för hans invigning, så att han kan tjäna mig som präst. 4 Och dessa är de kläder som de ska göra: en bröstsköld, efod, kåpa, mönstrad tunika, turban och ett bälte. Och de ska göra heliga kläder åt din bror Aron och hans söner, för att han ska tjäna mig som präst. 5 De ska ta guld och mörkblått, purpurrött och karmosinrött garn och fint lingarn. 6 De ska göra efoden av guld och av mörkblått, purpurrött och karmosinrött garn och tvinnat fint lingarn, i konstvävnad. 7 Den ska ha två axelstycken, som ska fästas ihop vid kanterna. Så ska den fästas ihop. 8 Det utsökta bältet som ska sitta på efoden ska göras på samma sätt, av guld och av mörkblått, purpurrött och karmosinrött garn samt tvinnat fint lingarn. 9 Och du ska ta två onyxstenar och på dem gravera in namnen på Israels söner, 10 sex av deras namn på den ena stenen, och de sex övriga namnen på den andra stenen, efter deras födelseordning. 11 Med stensnidarkonst, som när man graverar sigill, ska du rista in namnen på Israels söner på de två stenarna. I guld ska du infatta dem. 12 Du ska sätta de två stenarna på efodens axelstycken, stenar till påminnelse för Israels barn. Aron ska bära deras namn på sina axlar inför HERREN, som en påminnelse. 13 Och du ska göra infattningar av guld, 14 och två kedjor av rent guld, som snören av flätat arbete, och fästa de flätade kedjorna vid infattningarna. 15 Du ska göra en bröstsköld för domsutslag i konstvävnad, på samma sätt som efoden. Du ska göra den av guld, och av mörkblått, purpurrött och karmosinrött garn och tvinnat fint lingarn. 16 Fyrkantig ska den vara och dubbelvikt. En spann* ska vara dess längd och en spann* dess bredd. 17 Och du ska sätta infattningar av stenar i den, fyra rader av stenar. Den första raden ska utgöras av en karneol, en topas och en smaragd. Detta ska vara den första raden. 18 I den andra raden ska det vara en rubin, en safir och en diamant. 19 I den tredje raden en hyacint, en agat och en ametist. 20 Och i den fjärde raden en krysolit, en onyx och en jaspis. De ska sättas i infattningar av guld. 21 Och stenarna ska vara med Israels söners namn, tolv, enligt deras namn, ingraverade som på ett sigill, var och en med sitt namn enligt de tolv stammarna. 22 Och du ska göra kedjor i änden på bröstskölden i flätat arbete av rent guld. 23 Och till bröstskölden ska du göra två ringar av guld och sätta de två ringarna i två av ändarna på bröstskölden. 24 Och du ska sätta de två flätade kedjorna av guld in i de två ringarna i ändarna av bröstskölden. 25 Och de två andra ändarna av de två flätade kedjorna ska du fästa vid de två infattningarna och sätta dem på efodens axelstycken på framsidan. 26 Och du ska göra två ringar av guld och sätta dem vid de två ändarna av bröstskölden på kanten på den sidan som är vänd in mot efoden. 27 Och du ska göra två andra ringar av guld och fästa dem på sidorna av efodens två axelstycken nertill mot dess framsida, vid sömmen, ovanför efodens bälte. 28 Och de ska knyta fast bröstskölden med en mörkblå snodd, som går från dess ringar till efodens ringar, så att den sitter ovanför efodens bälte, och så att bröstskölden inte lossnar från efoden. 29 Och Aron ska bära namnen på Israels söner i domsskölden på sitt hjärta, till en ständig påminnelse, när han går in i det heliga inför HERREN. 30 Och du ska lägga urim* och tummim* i domsskölden och dessa ska ligga på Arons hjärta när han går in inför HERREN, och Aron ska ständigt bära Israels barns dom på sitt hjärta inför HERREN. 31 Du ska göra kåpan till efoden helt och hållet mörkblå. 32 Överst i mitten ska vara en öppning, och en vävd kant ska vara runt omkring öppningen, som öppningen på en brynja, så att den inte rivs sönder. 33 På dess nedre fåll ska du sätta granatäpplen av mörkblått, purpurrött och karmosinrött garn runt omkring dess fåll, och bjällror av guld mellan dessa runt om. 34 En guldbjällra och ett granatäpple, och en guldbjällra och ett granatäpple, runt hela fållen av kåpan. 35 Och Aron ska ha den på sig när han gör tjänst, så att man hör ljudet från den när han går in i det heliga inför HERREN och när han kommer ut, för att han inte ska dö. 36 Och du ska göra en platta av rent guld, och på den ska du ingravera som på ett sigill: Helgad* åt HERREN. 37 Och denna ska du fästa med ett mörkblått snöre, och den ska sitta på turbanen. På framsidan av turbanen ska den sitta. 38 Och den ska sitta på Arons panna, för att Aron ska bära skulden av de heliga tingen, som Israels barn ska helga i alla deras heliga gåvor. Den ska alltid vara på hans panna, så att de kan bli mottagna* inför HERREN. 39 Du ska väva livklädnaden av fint lingarn, och du ska göra en turban av fint lingarn och du ska göra ett bälte i broderad väv. 40 Och åt Arons söner ska du göra livklädnader, och du ska göra bälten åt dem. Och du ska göra huvudbonader åt dem till ära och prydnad. 41 Detta ska du klä på din bror Aron och med honom även på hans söner, och smörja dem och inviga dem, och helga dem för att de ska tjäna som präster åt mig. 42 Du ska göra benkläder av linne åt dem för att skyla deras kön. De ska räcka från höfterna ner till låren. 43 Aron och hans söner ska ha dem på sig när de går in i uppenbarelsetältet eller träder fram inför altaret för att göra tjänst i det heliga, så att de inte ådrar sig synd och dör. Detta ska vara en evig stadga för honom och hans efterkommande.