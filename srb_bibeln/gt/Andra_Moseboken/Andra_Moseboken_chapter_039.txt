1 Av det mörkblå, purpurröda och det karmosinröda garnet gjorde man kläder för tjänsten i det heliga. Och man gjorde de heliga kläderna åt Aron, såsom HERREN hade befallt Mose. 2 Efoden gjorde man av guld, av mörkblått, purpurrött och karmosinrött garn och tvinnat fint lingarn. 3 Och man hamrade ut guldet till tunna plåtar och skar det i trådar, så att de kunde vävas in i det mörkblå, purpurröda och karmosinröda garnet och det fina lingarnet med konstvävnad. 4 De gjorde axelstycken till den för att binda den tillsammans, med sina båda ändar fästes den ihop. 5 Bältet som skulle sitta på efoden var gjort på samma sätt och i ett stycke med den, av guld, mörkblått, purpurrött och karmosinrött garn och tvinnat fint lingarn, såsom HERREN hade befallt Mose. 6 Och man bearbetade onyxstenarna, som var omgivna av infattningar av guld. Namnen på Israels söner var ingraverade på dem, såsom man graverar ett sigill. 7 Man satte dem på efodens axelstycken, som påminnelsestenar för Israels barn, såsom HERREN hade befallt Mose. 8 Man gjorde bröstskölden på samma sätt som efoden, i konstvävnad av guld, mörkblått, purpurrött och karmosinrött garn och tvinnat fint lingarn. 9 Bröstplattan var fyrkantig och de hade dubbelvikt den. Den var en spann* lång och en spann bred, dubbelvikt. 10 De infattade i den fyra rader av stenar: En rad som var första raden, en karneol, en topas och en smaragd, 11 den andra raden en rubin, en safir och en diamant, 12 den tredje raden en hyacint, en agat och en ametist, 13 och den fjärde raden en krysolit, en onyx och en jaspis, omgivna av infattningar i guld, i sina infattningar. 14 Och stenarna var, enligt Israels söners namn, tolv, för var och ett av deras namn, ingraverade som på ett sigill, var och en med sitt namn enligt de tolv stammarna. 15 De gjorde kedjor till ändarna på bröstskölden, flätade av rent guld. 16 Och de gjorde två infattningar av guld och två ringar av guld och satte de två ringarna vid de två ändarna av bröstskölden. 17 Och de fäste de två flätade guldkedjorna i de två ringarna vid bröstsköldens ändar. 18 De två ändarna på de två flätade kedjorna fäste man vid de två infattningarna och satte dem på efodens axelstycke på framsidan. 19 De gjorde två ringar av guld och satte dem vid de två ändarna av bröstskölden på kanten av den, som var på den sidan som är vänd in mot efoden. 20 De gjorde två andra ringar av guld och fäste dem vid efodens båda axelstycken nertill på framsidan av den, vid sömmen ovanför efodens bälte. 21 De knöt fast bröstskölden genom sina ringar vid efodens ringar med en mörkblå snodd, så att den satt ovanför efodens bälte, så att bröstskölden inte skulle lossna från efoden, såsom HERREN hade befallt Mose. 22 Man gjorde kåpan till efoden av vävt tyg, helt i mörkblått. 23 Det var en öppning i mitten på kåpan, som öppningen på en brynja, med en kant runt om öppningen så att den inte skulle rivas sönder. 24 På kåpans nedre fåll gjorde de granatäpplen av mörkblått, purpurrött och karmosinrött tvinnat garn. 25 De gjorde också bjällror av rent guld och satte bjällrorna mellan granatäpplena runt hela fållen på kåpan mellan granatäpplena, 26 en bjällra och ett granatäpple, en bjällra och ett granatäpple, runt hela fållen på kåpan, som skulle bäras vid tjänstgöringen, såsom HERREN hade befallt Mose. 27 De gjorde livklädnader som var vävda av fint lingarn för Aron och för hans söner, 28 och en turban åt Aron av fint lingarn, och behagliga turbaner av fint lingarn, och linnebenkläder av tvinnat fint lingarn, 29 och ett bälte av tvinnat fint lingarn, och mörkblått, purpurrött och karmosinrött garn, gjord av en vävare, såsom HERREN hade befallt Mose. 30 Man gjorde plattan av rent guld till det heliga diademet och ingraverade på den såsom man graverar på ett sigill: Helgad* åt HERREN. 31 De band den med ett mörkblått snöre så att den kunde fästas högt upp på turbanen, såsom HERREN hade befallt Mose.32 Så blev allt arbete på tabernaklet, uppenbarelsetältet, fullbordat. Israels barn gjorde enligt allt det som HERREN hade befallt Mose, så gjorde de. 33 Och de förde fram tabernaklet till Mose: Tältet med alla dess tillbehör, hakarna, brädorna, tvärbjälkarna, stolparna och socklarna, 34 överdraget av röda baggskinn, överdraget av tahasskinn och förlåten som skyler, 35 vittnesbördets ark med dess stänger och nådastolen, 36 bordet med alla dess tillbehör och skådebröden, 37 ljusstaken av rent guld med dess lampor, lamporna som skulle sättas på den, och alla dess tillbehör, oljan till ljusstaken, 38 det gyllene altaret, smörjelseoljan och den väldoftande rökelsen, förhänget för ingången till tabernaklet, 39 kopparaltaret med dess koppargaller, stängerna och alla dess tillbehör, tvättkaret med dess fot, 40 omhängena till förgården, med dess stolpar och socklar, förhänget för porten till förgården, dess linor och tältpluggar, och alla tillbehör för tjänsten vid tabernaklet, för uppenbarelsetältet, 41 kläderna till tjänsten i helgedomen, prästen Arons heliga kläder och hans söners kläder till att tjäna som präster. 42 Helt i enlighet med HERRENS befallning till Mose, så hade Israels barn utfört allt arbete. 43 Och Mose inspekterade hela arbetet, och se, de hade gjort det såsom HERREN hade befallt. Så hade de gjort det, och Mose välsignade dem.