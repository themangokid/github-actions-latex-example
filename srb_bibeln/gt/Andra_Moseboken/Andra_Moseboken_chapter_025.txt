1 HERREN talade med Mose och sa: 2 Säg till Israels barn att de samlar in gåvor åt mig. Av varje man som ger av ett frivilligt hjärta ska ni ta emot gåvor åt mig. 3 Och detta är den gåva som ni ska ta emot av dem: guld, silver och koppar, 4 mörkblått, purpurrött och rosenrött garn och fint lingarn och gethår. 5 Rödfärgade baggskinn, tahasskinn och akacieträ, 6 olja till ljusstaken, kryddor till smörjelseoljan och till den väldoftande rökelsen, 7 onyxstenar och stenar som ska sättas i efoden* och i bröstskölden. 8 Och de ska göra mig en helgedom, så att jag kan bo ibland dem. 9 Enligt allt som jag visar dig, just så ska ni göra, efter förebilden av tabernaklet och förebilden av alla dess tillbehör.10 De ska göra en ark av akacieträ, två och en halv aln lång och en och en halv aln bred och en och en halv aln hög. 11 Du ska överdra den med rent guld. Både invändigt och utvändigt ska du överdra den och ovanpå den ska du göra en krona av guld runt omkring. 12 Och du ska gjuta fyra ringar av guld och sätta dem i dess fyra hörn, två ringar ska vara på den ena sidan och två ringar på den andra sidan. 13 Och du ska göra stänger av akacieträ och överdra dem med guld. 14 Du ska skjuta stängerna in i ringarna på sidorna av arken, så att man kan bära arken med dem. 15 Stängerna ska sitta kvar i ringarna och får inte tas bort från dem. 16 I arken ska du lägga vittnesbördet som jag ska ge dig. 17 Du ska göra en nådastol* av rent guld, två och en halv aln lång och en och en halv aln bred. 18 Och du ska göra två keruber av guld. I drivet arbete ska du göra dem, på båda ändarna av nådastolen. 19 Gör en kerub vid den ena änden, och den andra keruben vid den andra änden. I ett stycke med nådastolen ska ni göra keruberna vid dess båda ändar. 20 Och keruberna ska sträcka sina vingar uppåt, så att de övertäcker nådastolen med sina vingar, och deras ansikten ska vara vända mot varandra. Kerubernas ansikten ska vara vända mot nådastolen. 21 Och du ska sätta nådastolen ovanpå arken, och i arken ska du lägga vittnesbördet som jag ska ge dig. 22 Där ska jag möta dig, från platsen ovanför nådastolen, mellan de två keruberna som är på vittnesbördets ark, ska jag tala med dig om allt det som jag vill ge dig i befallning till Israels barn.23 Och du ska göra ett bord av akacieträ, två alnar långt och en aln brett och en och en halv aln högt. 24 Och du ska överdra det med rent guld, och göra en guldkant runt omkring det. 25 Och du ska göra en handsbred list runt omkring det, och runt omkring den ska du göra en kant av guld. 26 Och du ska göra fyra ringar av guld till det och sätta ringarna i de fyra hörnen, vid de fyra benen. 27 Ringarna ska sitta vid listen som hållare för stänger så att bordet kan bäras. 28 Du ska göra stängerna av akacieträ och överdra dem med guld, så att bordet kan bäras med dem. 29 Och du ska göra dess fat, skålar, kannor och bägare, av rent guld ska du göra dem. 30 Och du ska lägga skådebröd på bordet som alltid ska vara inför mig.31 Du ska göra en ljusstake* av rent guld, av hamrat arbete ska ljusstaken* vara. Foten, armarna, skålarna, knopparna och blommorna ska vara av ett stycke. 32 Sex armar ska gå ut från ljusstakens sidor, tre armar av ljusstaken från den ena sidan och tre armar av ljusstaken från den andra sidan. 33 På den ena armen ska det vara tre skålar formade som mandelblommor med en knopp och en blomma, och på den andra armen tre skålar formade som mandelblommor med en knopp och en blomma. Så ska det vara på de sex armar som går ut från ljusstaken. 34 På själva ljusstaken ska det vara fyra skålar formade som mandelblommor med sina knoppar och blommor. 35 Och det ska vara en knopp under två armar i ett stycke med den, och en knopp under två armar i ett stycke med den, och en knopp under två armar i ett stycke med den, alltså de sex armar som går ut från ljusstaken. 36 Både knopparna och armarna ska vara i ett stycke med den, alltsammans ska vara ett enda stycke i hamrat arbete av rent guld. 37 Och du ska göra sju lampor till den, och dess lampor ska lysa så att de ger ljus framför den. 38 Och dess lamptänger och dess brickor ska vara av rent guld. 39 Av en talent rent guld ska man göra den med alla dess tillbehör. 40 Se till att du gör efter den förebild som har visats för dig på berget.