1 HERREN sa till Mose: Hugg ut två stentavlor åt dig, likadana som de förra, så ska jag skriva samma ord på dessa tavlor, som var på de förra tavlorna, som du slog sönder. 2 Var redo i morgon bitti, och tidigt i morgon ska du gå upp på Sinai berg och ställa dig där inför mig på bergets topp. 3 Och ingen människa får komma upp med dig. Inte heller får någon människa visa sig på hela berget. Låt inte heller får eller nötboskap få beta framför detta berg. 4 Mose högg ut två stentavlor, likadana som de förra. Tidigt på morgonen stod Mose upp och gick upp på Sinaiberget, såsom HERREN hade befallt honom, och han tog med sig de två stentavlorna i sin hand. 5 Och HERREN steg ner i molnskyn och ställde sig där med honom och utropade HERRENS namn. 6 Och HERREN gick förbi honom och utropade: HERREN, HERREN Gud, barmhärtig och nådig, långmodig och överflödande i godhet och sanning, 7 som bevarar nåd mot tusenden och förlåter missgärning, överträdelse och synd, och ska på intet sätt frikänna den skyldige, och som straffar fädernas missgärning på barn och barnbarn intill tredje och fjärde led. 8 Då böjde Mose sig hastigt ner mot jorden och tillbad. 9 Och han sa: Om jag nu har funnit nåd för dina ögon, Herre, så låt Herren, jag ber dig, gå mitt ibland oss, för det är ett hårdnackat folk, och förlåt oss vår missgärning och vår synd och låt oss vara din arvedel. 10 HERREN svarade: Se, jag sluter ett förbund. Inför hela ditt folk ska jag göra under, sådana som aldrig har gjorts på jorden och inte heller hos något folk. Och hela det folk som du är mitt ibland ska se HERRENS verk, för dessa gärningar inger fruktan som jag ska göra med dig. 11 Ge akt* på det som jag befaller dig i dag. Se, jag ska driva bort amoreerna, kananeerna, hetiterna, perisseerna, hiveerna och jebuseerna för dig. 12 Akta dig, så att du inte sluter förbund med invånarna i landet dit du går, så att de inte blir till en snara bland er. 13 I stället ska ni bryta ner deras altaren, krossa deras avgudabilder och hugga ner deras offerlundar*. 14 För du ska inte tillbe någon annan gud, för HERREN, vars namn är Nitälskare*, är en nitälskande* Gud, 15 så att du sluter förbund med invånarna i landet, när de horar* med sina gudar och offrar till sina gudar och inbjuder dig, och du äter av deras offer, 16 och du tar deras döttrar till hustrur åt dina söner, och deras döttrar horar med sina gudar, och de förleder dina söner till att också hora med deras gudar. 17 Du ska inte göra några gjutna gudar åt dig. 18 Det osyrade brödets högtid ska du hålla. I sju dagar ska du äta osyrat bröd, som jag har befallt dig, på den bestämda tiden i månaden Abib. För i månaden Abib drog du ut ur Egypten. 19 Allt som öppnar moderlivet är mitt, liksom allt förstfött av hankön bland din boskap, det må vara oxe eller får. 20 Men ett förstfött åsneföl ska du lösa med ett lamm, och om du inte löser det ska du bryta nacken av det. Varje förstfödd av dina söner ska du lösa. Ingen ska träda fram inför mig tomhänt. 21 Sex dagar ska du arbeta, men på den sjunde dagen ska du vila. Också under plöjningstid och skördetid ska du vila. 22 Du ska hålla veckohögtiden när du skördar det första vetet och bärgningshögtiden vid årets slut. 23 Tre gånger om året ska alla dina män träda fram inför Herren* GUD, Israels Gud. 24 För jag ska driva undan hedningarna för dig och utvidga dina gränser, och inte heller ska någon stå efter ditt land, när du tre gånger om året drar upp för att träda fram inför HERREN, din Gud. 25 Du ska inte offra blodet av mitt slaktoffer tillsammans med något syrat. Inte heller ska påskhögtidens slaktoffer lämnas kvar över natten till följande dag. 26 Det bästa* av den första skörden på din mark ska du föra till HERRENS, din Guds, hus. Du ska inte koka en killing i sin moders mjölk. 27 HERREN sa till Mose: Skriv ner dessa ord, för i enlighet med dessa ord har jag slutit ett förbund med dig och med Israel. 28 Och han blev kvar där med HERREN i fyrtio dagar och fyrtio nätter. Han varken åt bröd eller drack vatten. Och han skrev på tavlorna förbundets ord, de tio budorden.29 Och det hände, när Mose gick ner från Sinaiberget, och de två vittnesbördstavlorna var i Mose hand när han kom ner från berget, att Mose inte visste att hans ansiktes hy strålade, efter att han hade talat med honom. 30 Och Aron och alla Israels barn såg Mose, och se, hans ansiktes hy strålade. Och de fruktade för att komma nära honom. 31 Då kallade Mose på dem och både Aron och alla ledarna i församlingen vände tillbaka till honom, och Mose talade med dem. 32 Därefter kom alla Israels barn fram till honom, och han gav dem alla de bud som HERREN hade talat med honom på Sinai berg. 33 När Mose hade talat färdigt med dem, hängde han ett täckelse över sitt ansikte. 34 Och när Mose gick in inför HERREN för att tala med honom, tog han av täckelset tills han gick ut igen. Och när han kom ut, talade han till Israels barn om allt det som han hade fått befallning om. 35 Och när Israels barn såg på Moses ansikte hur hans ansiktes hy strålade, hängde Mose tillbaka täckelset över sitt ansikte tills han gick in för att tala med honom.