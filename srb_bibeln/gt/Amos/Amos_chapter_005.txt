1 Hör dessa ord, en klagosång, som jag tar upp över er, o Israels hus. 2 Israels jungfru är fallen, hon ska inte resa sig mer. Hon ligger övergiven på sin mark. Ingen finns som reser henne upp. 3 För så säger Herren, GUD. Den stad där tusen drog ut, ska ha hundra kvar, och den där hundra drog ut, ska ha tio kvar för Israels hus. 4 För så säger HERREN till Israels hus: Sök mig, så ska ni leva. 5 Men sök inte Betel, gå inte heller till Gilgal och gå inte över till Beer-Seba, för Gilgal ska föras bort i fångenskap och av Betel ska inget bli kvar. 6 Sök HERREN, så ska ni leva, så att han inte bryter ut som eld i Josefs hus och förtär det, och ingen i Betel ska kunna släcka den. 7 Ni som förvandlar rättvisan till malört och överger rättfärdigheten på jorden. 8 Sök honom, som har skapat Sjustjärnorna och Orion, och som förvandlar djupaste mörker till morgon och gör dagen mörk som natten, som kallar på havets vatten och häller ut det över jordens yta: HERREN är hans namn. 9 Han är den, som låter förstörelse komma över den starke, och låter förstörelse drabba den befästa staden.* 10 De hatar rätta domar i porten och avskyr den som talar sanning. 11 Därför, eftersom ni trampar på den arme och tar hans säd som skatt och har byggt er hus av huggen sten, ska ni inte få bo i dem. Ni har planterat sköna vingårdar, men ni ska inte få dricka vinet från dem, 12 för jag vet, att era överträdelser är många och era synder talrika. Ni förtrycker den rättfärdige, tar mutor och hindrar de fattiga i porten att få rätt. 13 Därför ska den förståndige tiga i denna tid, för det är en ond tid. 14 Sök det goda och inte det onda, så att ni får leva, och då ska HERREN, härskarornas Gud, vara med er, som ni har sagt att han är. 15 Hata det onda och älska det goda och låt rättvisan råda i porten. Det kan bli så att HERREN, härskarornas Gud, kommer att vara nådig mot Josefs kvarleva. 16 Därför säger HERREN, härskarornas Gud, Herren, så: På alla torg ska klagan höras, och på alla gator ska man ropa: Ve, ve! Och man ska kalla jordbrukaren till sorg, och dem som kan sjunga sorgesång till klagan, 17 och i alla vingårdar ska klagan höras eftersom jag går fram mitt ibland er, säger HERREN. 18 Ve er, som längtar efter HERRENS dag! Till vilken nytta är den för er? HERRENS dag är mörker och inte ljus. 19 Det ska vara som när en man flyr för ett lejon och en björn möter honom, eller går in i ett hus och stöder handen mot väggen och blir biten av en orm. 20 Ska inte HERRENS dag vara mörker och inte ljus, tjockt mörker utan en strimma av ljus? 21 Jag hatar, jag föraktar era fester och har inte behag* till era högtidssamlingar, 22 för om ni än offrar era brännoffer och era matoffer åt mig, så tar jag inte emot dem, och jag vill inte se tackoffret av era gödkalvar. 23 Ta bort dina sångers buller ifrån mig, för jag vill inte höra ditt strängaspel. 24 Men låt rättvisan* flöda fram som vatten och rättfärdigheten som en mäktig flod. 25 Bar ni fram åt mig slaktoffer och spisoffer under de fyrtio åren i öknen, ni av Israels hus? 26 Ni bar också er Moloks tält och Kiun, era avgudar, er guds stjärna, som ni själva gjort åt er. 27 Därför ska jag föra bort er i fångenskap bortom Damaskus, säger HERREN, vars namn är härskarornas Gud.