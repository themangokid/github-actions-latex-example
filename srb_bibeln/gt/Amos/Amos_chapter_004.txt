1 Hör detta ord, ni Basans kor på Samarias berg, som förtrycker de svaga* och krossar de fattiga, ni som säger till era herrar: Hämta hit, så att vi får dricka! 2 Herren, GUD, har svurit vid sin helighet: Se, över er ska dagar komma då man ska släpa bort er med krokar och de sista av er med fiskkrokar, 3 och då ska ni komma ut, var och en genom närmaste öppning i muren, och då ska ni bli bortdrivna till Hermon*, säger HERREN. 4 Gå till Betel och synda, till Gilgal och synda ännu mer. Bär fram era slaktoffer varje morgon och ert tionde var tredje dag*. 5 Och offra tackoffer med syrat bröd, lys ut och kungör era frivilliga offer, för sådant älskar ni ju, ni Israels barn, säger Herren GUD. 6 Och jag har också gett er rena tänder* i alla era städer och brist på bröd på alla era orter, men ändå har ni inte vänt om till mig, säger HERREN. 7 Jag höll också regnet borta från er, då ännu tre månader återstod till skörden, och lät det regna över en stad men inte regna över en annan. En åker fick regn, men den åker som inte fick regn torkade bort, 8 så att två, tre städer stapplade bort till en annan stad för att få vatten att dricka, men utan att få tillräckligt - ändå har ni inte vänt om till mig, säger HERREN. 9 Jag slog er skörd med mjöldagg och mögel, och när era trädgårdar och vingårdar, era fikonträd och era olivträd växte till, åt gräshoppan upp dem, men ändå har ni inte vänt om till mig, säger HERREN. 10 Jag sände pest bland er som i Egypten, jag dödade era unga män med svärd och lät era hästar tas ifrån er, och jag lät stanken från era härläger stiga upp i era näsor, men ändå har ni inte vänt om till mig, säger HERREN. 11 Jag lät ödeläggelse drabba en del av er, som när Gud ödelade Sodom och Gomorra, och ni var som en brand, ryckt ur elden, men ändå har ni inte vänt om till mig, säger HERREN. 12 Därför ska jag göra så med dig, o Israel, och därför att jag ska göra så med dig, bered dig att möta din Gud, o Israel. 13 För se, han är den som har format bergen och skapat vinden, och som förkunnar för människan sina tankar, som gör gryningen till mörker och går fram över jordens höjder: HERREN, härskarornas Gud, är hans namn.