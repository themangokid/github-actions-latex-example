Detta är vad Herren GUD visade mig: Och se, en korg med mogen frukt. Och han sa: Vad ser du, Amos? Och jag sa: En korg med mogen frukt. Då sa HERREN till mig: Slutet har kommit för mitt folk Israel, Jag ska inte skona dem en gång till. På den dagen ska sångerna i palatset övergå i klagan, säger Herren GUD. Döda kroppar i mängd ska de under tystnad kasta överallt. Hör detta, ni som förtrycker den arme och gör slut på de fattiga i landet, och som säger: När ska nymånadsdagen ta slut, så att vi får sälja säd? Och sabbaten, så att vi få öppna vetemagasinet, och göra efa-måttet mindre och höja priset och fuska med vågen för att bedra, så att vi kan köpa de fattiga för pengar och den behövande för ett par skor och sälja spillet som säd? HERREN har svurit vid Jakobs stolthet: Jag kommer aldrig någonsin att glömma någon av deras gärningar. Ska inte jorden bäva inför detta och alla de som bor där sörja? Och den ska höja sig överallt som en flod, röras upp och åter sjunka som Egyptens flod. Och det ska ske på den dagen, säger Herren GUD, att jag ska låta solen gå ner vid middagstid och lägga landet i mörker mitt på ljusa dagen. Och jag ska förvandla era högtider till sorg och alla era sånger till klagovisor, och jag ska klä allas höfter med säcktyg och göra alla huvuden skalliga och låta det bli som när man sörjer ende sonen, och låta slutet bli som en bitter dag. Se, de dagar ska komma, säger Herren GUD, då jag ska sända hunger i landet, inte en hunger efter bröd, inte en törst efter vatten, utan efter att höra HERRENS ord. Då ska de irra från hav till hav och från norr till öster. De ska springa hit och dit för att söka efter HERRENS ord, men de ska inte finna det. På den dagen ska sköna jungfrur och unga män segna ner av törst, de som nu svär vid Samarias synd och säger: Leve din gud, Dan! och: Leve vägen till Beer-Seba! Också de ska falla och inte resa sig mer.