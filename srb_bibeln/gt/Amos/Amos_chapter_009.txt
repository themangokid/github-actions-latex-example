1 Jag såg Herren* stå vid altaret, och han sa: Slå till pelarhuvudena så att dörrtrösklarna skakar, och krossa dem över huvudena på dem alla. Och dem som blir kvar ska jag döda med svärdet. Den som försöker fly från dem ska inte kunna fly och den som försöker komma undan ska inte bli räddad. 2 Även om de grävde sig ner till dödsriket*, skulle min hand hämta dem därifrån. Även om de steg upp till himlen skulle jag störta ner dem därifrån. 3 Även om de gömde sig på toppen av Karmel skulle jag söka upp och hämta dem därifrån. Även om de gömde sig för min blick på havets botten skulle jag där befalla ormen att bita dem. 4 Även om de gick i fångenskap framför sina fiender skulle jag där befalla svärdet och det ska döda dem. Och jag ska fästa min blick på dem till det onda och inte till det goda. 5 Och Herren, härskarornas GUD, är den som rör vid jorden, och den smälter och alla de som bor där sörjer, och den stiger överallt som floden och sjunker som Egyptens flod. 6 Det är han, som har byggt sina salar i himlen och grundat sitt valv över jorden, han som kallar på havets vatten och häller ut det över jordens yta, HERREN är hans namn. 7 Är inte ni, Israels barn, som etiopiernas barn för mig? säger HERREN. Förde jag inte Israel upp från Egyptens land, och filisteerna från Kaftor, och arameerna* från Kir? 8 Se, Herren GUD har ögonen på det syndiga riket, och jag ska utplåna det från jordens yta. Ändå ska jag inte utplåna Jakobs hus helt, säger HERREN. 9 För se, jag ska befalla, och jag ska sålla Israels hus bland alla hednafolk, som man skakar säd i ett såll*, men inte det minsta korn ska falla till marken. 10 Alla syndare i mitt folk ska dö för svärdet, de som säger: Det onda ska inte komma nära oss och inte drabba oss. 11 På den dagen ska jag resa upp Davids fallna hydda och mura igen dess sprickor och resa upp dess ruiner och jag ska bygga upp den som i forna dagar, 12 så att de kan ta i besittning vad som är kvar av Edom och alla hednafolk som är kallade efter mitt namn, säger HERREN, som gör detta. 13 Se, dagar ska komma, säger HERREN, då plöjaren ska följa tätt efter den som skördar och vintramparen efter den som sår ut säden, och bergen ska drypa av sött vin och alla höjder flöda. 14 Och jag ska föra tillbaka fångarna av mitt folk Israel. De ska bygga upp ödelagda städer och bo i dem, och de ska plantera vingårdar och dricka vin från dem, och de ska anlägga trädgårdar och äta deras frukt. 15 Och jag ska plantera dem i deras eget land, och de ska aldrig mer ryckas upp ur sitt land, som jag har gett dem, säger HERREN, din Gud.