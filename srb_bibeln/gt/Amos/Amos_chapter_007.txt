1 Detta är vad Herren GUD visade mig: Och se, han gjorde gräshoppor när det sena gräset började växa upp, och se, det var det sena gräset efter kungens slåtter. 2 Och när de hade ätit upp allt grönt på marken, sa jag: O Herre GUD, jag ber dig, förlåt! Genom vem ska Jakob kunna resa sig, för han är så liten? 3 Då ångrade HERREN detta: Det ska inte ske, sa HERREN. 4 Detta är vad Herren GUD visade mig: Och se, Herren GUD, kallade till strid genom elden, och den förtärde det stora djupet och en del av det förintades. 5 Då sa jag: Herre GUD, jag ber dig, sluta. Genom vem ska Jakob kunna resa sig, för han är så liten? 6 Då ångrade HERREN detta: Inte heller detta ska ske, sa Herren GUD. 7 Detta är vad han visade mig: Och se, Herren stod på en lodrät mur, med ett sänklod* i sin hand. 8 Och HERREN sa till mig: Vad ser du, Amos? Och jag sa: Ett sänklod. Då sa Herren: Se, jag ska hänga upp ett sänklod mitt ibland mitt folk Israel. Jag ska inte skona* dem en gång till. 9 Och Isaks höjder ska ödeläggas och Israels helgedomar läggas i ruiner. Och jag ska resa mig upp mot Jerobeams hus med svärdet. 10 Då sände Amasja, prästen i Betel, bud till Jerobeam, Israels kung, och sa: Amos har anstiftat en sammansvärjning mot dig mitt ibland israeliterna. Landet kan inte stå ut med alla hans ord, 11 för så har Amos sagt: Jerobeam ska dö genom svärdet, och Israel ska föras bort i fångenskap från sitt land. 12 Amasja sa också till Amos: Du siare, ge dig iväg och fly till Juda land och ät ditt bröd och profetera där. 13 Men i Betel får du inte profetera mer, för det är kungens helgedom, och det är rikets hus. 14 Då svarade Amos och sa till Amasja: Jag är ingen profet, inte heller en profetlärjunge*, utan jag är boskapsherde och odlar** mullbärsfikon, 15 men HERREN tog mig när jag följde hjorden, och HERREN sa till mig: Gå, profetera för mitt folk Israel. 16 Därför, hör nu HERRENS ord: Du säger: profetera inte mot Israel och predika* inte mot Israels hus. 17 Därför säger HERREN så: Din hustru ska bli en prostituerad i staden, och dina söner och dina döttrar ska falla för svärdet, och ditt land ska mätas upp och styckas. Och själv ska du dö i ett orent land, och Israel ska sannerligen föras bort i fångenskap från sitt land.