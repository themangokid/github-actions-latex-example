Detta är Amos ord, som var en av herdarna från Tekoa, vad han såg angående Israel i de dagar när Ussia var kung i Juda och i de dagar när Jerobeam, Joas son, var kung i Israel, två år före jordbävningen. Och han sa: HERREN ska ryta från Sion och låta sin röst höras från Jerusalem, och herdarnas betesmarker ska sörja, och Karmels topp ska torka bort. Så säger HERREN: På grund av Damaskus tre överträdelser, ja på grund av fyra, ska jag inte ta tillbaka dess straff, eftersom de har krossat Gilead med tröskslädar av järn, utan jag ska sända en eld i Hasaels hus, och den ska förtära Ben-Hadads fästningar. Jag ska också bryta ned Damaskus bommar och utrota den som bor i Avens dal, och honom, som bär spiran i Bet-Eden, och folket i Syrien ska föras bort i fångenskap till Kir, säger HERREN. Så säger HERREN: På grund av Gazas tre överträdelser, ja på grund av fyra, ska jag inte ta tillbaka dess straff, eftersom de förde bort allt folket som fångar och utlämnade dem alla åt Edom. Men jag ska sända en eld mot muren i Gaza, och den ska förtära dess fästningar, och jag ska utrota den som bor i Asdod och honom, som bär spiran i Askelon. Och jag ska vända min hand mot Ekron, och de som är kvar av filisteerna ska gå under, säger Herren GUD. Så säger HERREN: På grund av Tyrus tre överträdelser, ja på grund av fyra, ska jag inte ta tillbaka dess straff, eftersom de utlämnade alla fångna åt Edom och tänkte inte på sitt brödraförbund. Men jag ska sända en eld mot muren i Tyrus, och den ska förtära dess fästningar. Så säger HERREN: På grund av Edoms tre överträdelser, ja på grund av fyra, ska jag inte ta tillbaka dess straff, eftersom han förföljde sin broder med svärd och kvävde allt sitt medlidande, och lät sin vrede ständigt brinna och sitt raseri fortsätta utan slut. Men jag ska sända en eld över Teman, och den ska förtära Bosras fästningar. Så säger HERREN: På grund av Ammons barns tre överträdelser, ja på grund av fyra, ska jag inte ta tillbaka dess straff, eftersom de skar upp de havande kvinnorna i Gilead, för att kunna utvidga sitt område. Men jag ska sätta eld på Rabbas mur, och den ska förtära dess fästningar, under härskri på stridens dag, under storm på ovädrets dag. Och deras kung ska föras bort i fångenskap, både han och hans furstar tillsammans, säger HERREN.