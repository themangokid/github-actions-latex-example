1 Hör detta ord som HERREN har talat mot er, Israels barn, mot hela det släkte*, som jag har fört upp från Egyptens land, han säger: 2 Endast er har jag känt av alla jordens släkten. Därför ska jag straffa er för alla era synder. 3 Kan två vandra tillsammans utan att de har kommit överens om det? 4 Ryter ett lejon i skogen när det inte har något byte? Morrar ett ungt lejon i sin kula om det inte har fångat något? 5 Fastnar* en fågel i en fälla på marken utan att snaran är gillrad för den? Slår en fälla upp från marken utan att den fångat något? 6 Stöter man i basun i en stad utan att folket blir förskräckt, eller sker en olycka i en stad utan att HERREN har vållat den? 7 För Herren GUD gör ingenting utan att han uppenbarar sin hemlighet för sina tjänare profeterna. 8 När lejonet ryter, vem skulle då inte frukta? När Herren GUD talar, vem skulle då inte profetera? 9 Ropa ut över fästningarna i Asdod och över fästningarna i Egyptens land och säg: Samla er på Samarias berg och se den stora förvirring som är där inne, och förtrycket mitt ibland dem. 10 För de förstår inte att göra det rätta, säger HERREN, dessa som samlar våld och fördärv i sina fästningar. 11 Därför säger Herren GUD, så: En fiende ska omringa landet, och han ska bryta ner dina fästen*, och plundra dina fästningar. 12 Så säger HERREN: Som en herde räddar två benpipor eller en bit av ett öra ur lejonets gap, så ska israeliterna räddas av dem som sitter på sängkanten i Samaria och i Damaskus på en soffa. 13 Hör och vittna inför* Jakobs hus, säger Herren GUD, härskarornas Gud, 14 att på den dag då jag straffar Israel för hans överträdelser, ska jag också låta straffet drabba Betels altaren, och altarets horn ska huggas av och falla till marken, 15 och jag ska slå ner både vinterhus och sommarhus, och elfenbenshusen ska förstöras och de mäktiga byggnaderna utplånas, säger HERREN.