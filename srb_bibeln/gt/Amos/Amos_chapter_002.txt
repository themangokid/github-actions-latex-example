1 Så säger HERREN: På grund av Moabs tre överträdelser, ja* på grund av fyra, ska jag inte ta tillbaka** dess straff, eftersom han brände benen av Edoms kung till kalk, 2 utan jag ska sända en eld över Moab, och den ska förtära Keriots fästningar, och Moab ska dö under stridslarm, under härskri och ljudet från basunen. 3 Och jag ska utrota domaren från dess mitt, och alla dess furstar ska jag döda med honom, säger HERREN. 4 Så säger HERREN: På grund av Judas tre överträdelser, ja* på grund av fyra, ska jag inte ta tillbaka** dess straff, eftersom de har föraktat HERRENS lag och inte hållit hans bud. Och deras lögner har lett dem vilse, samma lögner som deras fäder vandrade efter. 5 Och jag ska sända en eld över Juda, och den ska förtära Jerusalems fästningar. 6 Så säger HERREN: På grund av Israels tre överträdelser, ja* på grund av fyra, ska jag inte ta tillbaka** dess straff, eftersom de sålde den rättfärdige för pengar och den fattige för ett par skor, 7 och längtar efter att se jordens stoft på de fattigas huvud, och förvränger vägen för de ödmjuka. En man och hans far går in till samma flicka för att vanhelga mitt heliga namn. 8 Och de lägger sig på kläder som tagits i pant vid varje altare, och vin som tagits i böter dricker de i sin guds hus. 9 Ändå utrotade jag amoreerna för dem, som var höga som cedrar och starka som ekar, men jag utrotade deras frukt upptill och deras rötter nertill. 10 Jag förde er också upp från Egyptens land, och jag ledde er i öknen i fyrtio år, tills ni tog amoreernas land i besittning, 11 och jag uppväckte profeter bland era söner, och nasirer bland era unga män. Var det inte så, ni Israels barn? säger HERREN. 12 Men ni gav nasirerna vin att dricka, och profeterna befallde ni och sa: Profetera inte! 13 Se, jag ska trycka ner er* som en vagn trycks ner när den är fullastad med kärvar. 14 Därför ska den snabbe inte kunna fly, och den starke inte kunna bruka sin styrka, och den tappre* inte kunna rädda sitt liv, 15 inte heller den som bär båge ska kunna hålla stånd, och den snabbfotade ska inte komma undan, och ryttaren ska inte heller kunna rädda sitt liv, 16 och den modigaste bland de tappra* ska på den dagen fly undan naken, säger HERREN.