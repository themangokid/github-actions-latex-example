Efter en tid, när kung Ahasveros vrede hade lagt sig, kom han att tänka på Vasti och vad hon hade gjort och vad som hade beslutats om henne. Då sa kungens tjänare som var i tjänst hos honom: Må man söka upp vackra och unga jungfrur åt kungen. Och låt kungen utnämna tillsynsmän i alla länder i riket så att de kan samla alla vackra och unga jungfrur till kvinnornas hus i Susans borg och överlämna dem åt kungens hovman Hegai som ska ha tillsyn över kvinnorna och se till att de får sin skönhetsbehandling. Och låt den unga kvinna som behagar kungen få bli drottning i Vastis ställe. Detta förslag behagade kungen och han gjorde så. I Susans borg fanns en jude som hette Mordokaj, son till Jair, son till Simei, son till Kis, en benjaminit. Han hade förts bort från Jerusalem med fångarna som hade förts bort med Judas kung Jekonja, som den babyloniske kungen Nebukadnessar hade fört bort. Han hade uppfostrat Hadassa, det vill säga Ester, hans farbrors dotter, för hon hade varken far eller mor. Och den unga kvinnan var välväxt och vacker. Efter det att hennes far och mor hade dött adopterade Mordokaj henne som sin egen dotter. Så när kungens befallning och hans dekret hade blivit hörda och när man samlat ihop många unga kvinnor i Susans borg som togs om hand av Hegai, så blev också Ester hämtad till kungens palats och togs om hand av Hegai, som hade tillsynen över kvinnorna. Den unga kvinnan behagade honom och vann hans välvilja. Och han lät henne genast få de skönhetsmedel och den kost som hon skulle ha och de sju tjänarinnor från kungapalatset som valts ut åt henne. Och han lät henne och hennes tjänarinnor flytta in i den bästa delen av haremet. Ester avslöjade inte något om sitt folk och sin släkt för honom för Mordokaj hade befallt henne att inte avslöja det. Och Mordokaj vandrade varje dag framför gården till haremet för att få veta hur Ester hade det och vad som skulle ske med henne. I tur och ordning gick varje ung kvinna in till kung Ahasveros, sedan hon under tolv månader hade genomgått vad som var bestämt för kvinnorna. Så lång tid tog deras skönhetsbehandling. Sex månader med myrraolja och sex månader med väldoftande kryddor och andra skönhetsmedel för kvinnor. Sedan kom varje ung kvinna in till kungen. Och hon fick ta med sig allt hon ville från haremet till kungens palats. Hon gick in på kvällen, och på morgonen gick hon till det andra haremet under kungens hovman Saasgas tillsyn som hade ansvaret för bihustrurna. Sedan kom hon inte in till kungen fler gånger, om inte kungen hade funnit sådant behag i henne att han lät kalla på henne vid namn. När nu turen kom till Ester, Abihails dotter, som var Mordokajs farbrors dotter och som han hade adopterat som sin dotter att gå in till kungen begärde hon inget annat än det som kungens hovman Hegai, som hade ansvaret för kvinnorna, föreslog henne. Och Ester fann nåd för allas ögon som såg henne. Så fördes Ester till kung Ahasveros i hans kungliga palats i den tionde månaden, det är månaden Tebet, i hans sjunde regeringsår. Och kungen älskade Ester mer än alla de andra kvinnorna och hon fann nåd och välvilja hos honom framför alla de andra jungfrurna. Så satte han drottningkronan på hennes huvud och gjorde henne till drottning i Vastis ställe. Sedan ordnade kungen ett stort gästabud för alla sina furstar och tjänare, ett gästabud för Ester. Han utlyste en högtid i provinserna och delade ut kungliga gåvor. När man för andra gången samlade ihop jungfrurna satt Mordokaj i kungens port. Ester hade inte avslöjat något om sin släkt eller sitt folk, som Mordokaj hade befallt henne. För Ester gjorde som Mordokaj hade sagt, som hon också gjorde då hon blev uppfostrad av honom. Under den tiden, medan Mordokaj satt i kungens port, blev Bigtan och Teres, två av kungens hovmän som höll vakt vid porten rasande och sökte efter tillfälle att döda kung Ahasveros. Mordokaj fick veta det och berättade det för drottning Ester. Och hon informerade kungen om det i Mordokajs namn. Och en undersökning av saken visade att det var sant, och då blev båda upphängda i ett träd. Detta skrevs ner i krönikeboken i kungens närvaro.
