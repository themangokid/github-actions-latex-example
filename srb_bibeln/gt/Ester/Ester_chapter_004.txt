När Mordokaj fick veta allt som hade hänt rev han sönder sina kläder och klädde sig i säck och aska. Han gick ut mitt i staden och klagade högt och bittert. Och han fortsatte ända fram till kungens port, för ingen klädd i säcktyg fick komma in genom kungens port. I alla provinser dit kungens befallning och hans dekret nådde blev det stor sorg bland judarna, och de fastade, grät och klagade. Och många låg i säck och aska. Esters tjänarinnor och hovmän kom och berättade detta för henne. Då blev drottningen djupt bedrövad. Och hon skickade ut kläder till Mordokaj för att man skulle klä honom i dem och ta av honom säcktyget. Men han tog inte emot dem. Då kallade Ester till sig Hatak, en av kungens hovmän som stod i hennes tjänst, och befallde honom att gå till Mordokaj för att få reda på vad som stod på och varför han gjorde så. Så Hatak gick till Mordokaj, till stadens torg, som låg framför kungens port. Mordokaj berättade för honom allt som hade hänt honom och hur mycket silver som Haman hade lovat betala till kungens skattkammare för att få judarna utrotade. Han gav honom en avskrift av dekretet som var utfärdat i Susan för att utrota dem. Detta för att han skulle visa det för Ester och förklara allt för henne och be henne att hon skulle gå in till kungen och vädja till honom och inför honom be om nåd för sitt folk. Sedan kom Hatak och berättade för Ester vad Mordokaj hade sagt. Ester talade med Hatak igen och befallde honom att säga till Mordokaj: Alla kungens tjänare och folket i kungens provinser vet att om någon man eller kvinna går in till kungen på den inre borggården utan att vara kallad, så gäller endast en lag: att han ska dödas om inte kungen räcker ut guldspiran mot honom så att han får leva. Men jag har inte varit kallad till kungen på trettio dagar. Och de berättade Esters ord för Mordokaj. Då befallde Mordokaj dem att svara Ester: Tro inte att du ensam av alla judar ska slippa undan i kungens hus. För om du håller tyst denna gång, då ska judarna få räddning och bli befriade från annat håll. Men du och din fars hus kommer att gå under. Vem vet, kanske är det just för en tid som denna som du har blivit drottning? Då bad Ester dem att ge Mordokaj detta svar: Gå och samla ihop alla judar som finns i Susan och fasta för mig. Ni ska inte äta eller dricka under tre dygn, varken dag eller natt. Jag och mina tjänarinnor ska också fasta på samma sätt. Därefter ska jag gå in till kungen, fast det är mot lagen. Om jag mister livet, så mister jag livet. Och Mordokaj gick i väg och gjorde allt som Ester hade befallt honom.
