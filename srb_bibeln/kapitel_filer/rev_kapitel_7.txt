Och efter detta såg jag fyra änglar stå vid jordens fyra hörn och hålla fast jordens fyra vindar, för att ingen vind skulle blåsa över jorden eller över havet eller mot något träd.
Och jag såg en annan ängel stiga upp från solens uppgång. Han hade den levande Gudens sigill och ropade med hög röst till de fyra änglarna, åt vilka det var givet att skada jorden och havet.
Och han sa: Skada inte jorden eller havet eller träden, förrän vi har märkt vår Guds tjänare med sigill på deras pannor.
Och jag hörde antalet av dem som var märkta med sigill, 144 000 märkta av alla Israels barns stammar.
Av Juda stam 12 000 märkta med sigill, av Rubens stam 12 000 märkta med sigill, av Gads stam 12 000 märkta med sigill,
av Asers stam 12 000 märkta med sigill, av Naftali stam 12 000 märkta med sigill, av Manasses stam 12 000 märkta med sigill,
av Simeons stam 12 000 märkta med sigill, av Levi stam 12 000 märkta med sigill, av Isaskars stam 12 000 märkta med sigill,
av Sebulons stam 12 000 märkta med sigill, av Josefs stam 12 000 märkta med sigill, av Benjamins stam 12 000 märkta med sigill.
Därefter såg jag, och se, en stor skara som ingen kunde räkna, av alla folkslag och stammar och länder och språk, stå inför tronen och inför Lammet, klädda i vita kläder och med palmkvistar i sina händer.
Och de ropade med hög röst och sa: Frälsningen tillhör vår Gud, som sitter på tronen, och Lammet.
Och alla änglarna stod runt omkring tronen och de äldste och de fyra varelserna, och de föll ner på sina ansikten inför tronen och tillbad Gud,
och sa: Amen. Lovet och priset och visheten och tacksägelsen och äran och makten och kraften tillhör vår Gud i evigheternas evigheter. Amen.
Då tog en av de äldste till orda och sa till mig: Vilka är dessa som är klädda i de vita kläderna? Och varifrån kommer de?
Och jag sa till honom: Herre, du vet det. Och han sa till mig: Dessa är de som kommer ur den stora vedermödan, och de har tvättat sina kläder och gjort dem vita i Lammets blod.
Därför är de inför Guds tron och tjänar honom dag och natt i hans tempel, och han som sitter på tronen ska slå upp sitt tabernakel över dem.
De ska inte längre hungra eller törsta, inte heller ska solen eller någon hetta falla på dem.
För Lammet, mitt för tronen, ska vara deras herde och leda dem till levande vattenkällor och Gud ska torka bort alla tårar från deras ögon.