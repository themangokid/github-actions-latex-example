Den äldste till den utvalda frun och hennes barn, vilka jag älskar i sanning, och inte bara jag, utan också alla som har lärt känna sanningen,
för sanningens skull som förblir i oss och som ska vara med oss i evighet.
Nåd, barmhärtighet och frid från Gud, Fadern, och från Herren Jesus Kristus, Faderns Son, ska vara med er i sanning och kärlek.
Jag är mycket glad att jag har funnit bland dina barn dem som vandrar i sanningen, efter det bud som vi har fått av Fadern.
Och nu ber jag dig, frun, inte så att jag skriver ett nytt bud till dig, utan det som vi haft från början, att vi ska älska varandra.
Ja, detta är kärleken, att vi vandrar efter hans bud. Detta är budet som ni har hört från början, att ni ska vandra i det.
Ty många bedragare har gått ut i världen, vilka inte bekänner att Jesus Kristus har kommit i köttet. En sådan är bedragaren och antikrist.
Ge akt på er själva, så att vi inte förlorar det vi har arbetat för, utan att vi får full lön.
Var och en som överträder och inte förblir i Kristi lära, han har inte Gud. Den som förblir i Kristi lära, han har både Fadern och Sonen.
Om någon kommer till er och inte har den läran med sig, så ta inte emot honom i ert hem, och hälsa honom inte heller.
För den som hälsar honom gör sig delaktig i hans onda gärningar.
Jag har mycket att skriva till er, men jag vill inte göra det med papper och bläck, utan jag hoppas kunna komma till er och få tala med er ansikte mot ansikte, så att vår glädje kan bli fullkomlig.
Din utvalda systers barn hälsar dig. Amen.