Men det fanns också falska profeter bland folket, liksom det bland er kommer att finnas falska lärare, som smyger in förödande falska läror. De till och med förnekar Herren, som har köpt dem, och drar över sig själva plötsligt fördärv.
Och många ska följa efter dem i deras fördärv, och för deras skull ska sanningens väg bli smädad.
Och i girighet ska de med uppdiktade ord utnyttja er, men deras dom har sedan länge varit verksam, och deras fördärv sover inte.
För Gud skonade ju inte änglarna som syndade, utan störtade ner dem i avgrunden och överlämnade dem åt mörkrets kedjor, för att förvaras till domen.
Och han skonade inte heller den gamla världen men bevarade rättfärdighetens förkunnare, Noa, själv den åttonde, när han lät floden stiga över de ogudaktigas värld.
Och han lade städerna Sodom och Gomorra i aska och dömde dem till undergång, och satte dem till ett varnande exempel för dem som tänker leva gudlöst.
Men han frälste den rättfärdige Lot, som plågades av de ogudaktigas skamlösa liv.
För den rättfärdige mannen som bodde bland dem plågades dag efter dag i sin rättfärdiga själ av de onda gärningar som han fick se och höra.
Herren vet hur han ska frälsa de gudfruktiga ut ur frestelsen, och förvara de orättfärdiga till att straffas på domens dag,
och särskilt dem som i orent begär vandrar efter köttet och föraktar herradömet. De är trotsiga och självgoda och inte rädda för att smäda väldigheterna,
fastän änglarna, som är större i styrka och makt, inte uttalar någon smädande dom mot dem inför Herren.
Men dessa är som oförnuftiga djur, av naturen födda till att fångas och dödas. De smädar vad de inte känner till. I sitt fördärv kommer de fullständigt att förgås,
och få orättfärdighetens lön. De njuter av att leva i frosseri om dagen, de är skamfläckar och styggelser, som frossar i sina förförelser, när de håller måltid med er.
De har ögonen fulla av hor och kan inte upphöra med att synda. De förleder ostadiga själar. De har ett hjärta som är väl övat i girighet, de är förbannelsens barn.
De har lämnat den rätta vägen och gått vilse. De har följt efter Bileams, Beors sons väg, som älskade orättfärdighetens lön,
men han blev tillrättavisad för sin överträdelse. En stum åsna talade med människoröst och hindrade profetens galenskap.
De är källor utan vatten och moln som jagas av stormvinden. Det svarta mörkret är förvarat åt dem för evigt.
För de talar stora men tomma ord och lockar genom köttsliga, lösaktiga begär till sig sådana som verkligen kommit undan dem som lever i villfarelse.
De lovar dem frihet, fast de själva är slavar under fördärvet. För det man besegrats av är man slav under.
För om de har kommit undan världens orenheter genom kunskapen om Herren och Frälsaren Jesus Kristus, men sedan igen har låtit sig snärjas och besegras av dem, så har för dem det sista blivit värre än det första.
För det hade varit bättre för dem att inte ha lärt känna rättfärdighetens väg, än att lära känna den och sedan vända sig bort från det heliga bud som överlämnats till dem.
Men det har gått med dem som ordspråket så sant säger: En hund vänder tillbaka till sin spya, och ett tvättat svin vältrar sig i smutsen.