Därför, mina älskade och efterlängtade bröder, min glädje och min krona, stå fasta på detta sätt i Herren, mina älskade.
Evodia förmanar jag, och Syntyke förmanar jag, att de ska vara eniga i Herren.
Och jag ber också dig, trofaste medhjälpare: Hjälp dem, vilka har kämpat med mig för evangeliet, tillsammans även med Klemens och mina andra medarbetare, som har sina namn i livets bok.
Gläd er alltid i Herren. Och än en gång säger jag: Gläd er!
Låt er fördragsamhet bli känd av alla människor. Herren är nära.
Var inte bekymrade för något, utan låt alla era önskningar bli kända inför Gud genom åkallan och bön med tacksägelse.
Och Guds frid, som övergår allt förstånd, ska bevara era hjärtan och era sinnen i Kristus Jesus.
För övrigt, bröder, allt som är sant, allt som är värt aktning, allt som är rätt, allt som är rent, allt som är värt att älska, allt som är lovvärt, och om det finns någon dygd och något som förtjänar att prisas, tänk på det.
Gör det som ni både har lärt och tagit emot och hört och sett hos mig, och fridens Gud ska vara med er.
Men det har glatt mig mycket i Herren, att er omtanke om mig nu till slut har blommat upp igen, på vilket ni tänkte förut också, men då hade ni inte någon möjlighet.
Detta säger jag inte för att jag saknar något, för jag har lärt mig att vara nöjd med det jag har.
Jag vet hur det är att ha det knappt och jag vet hur det är att ha överflöd. Med allt och med alla förhållanden är jag förtrogen, både att vara mätt och att vara hungrig, både att ha överflöd och att lida brist.
Allt förmår jag genom Kristus som ger mig kraft.
Men ni gjorde rätt som deltog i min bedrövelse.
Och ni filipper vet också, att i evangeliets första tid, när jag reste från Makedonien, hade ingen församling utom ni en sådan gemenskap med mig att det kunde föras räkenskap över givet och mottaget.
För också i Thessalonike skickade ni mig både en och två gånger vad jag behövde.
Inte för att jag söker efter en gåva, utan jag söker frukten som överflödar för er räkning.
För jag har allt och det i överflöd. Jag har mer än nog, sedan jag av Epafroditus har tagit emot det som kom från er, en ljuvlig doft, ett väl mottaget offer, välbehagligt för Gud.
Och min Gud ska fylla alla era behov efter sin rikedom i härlighet genom Kristus Jesus.
Men vår Gud och Fader tillhör äran i evigheternas evigheter. Amen.
Hälsa alla heliga i Kristus Jesus. De bröder som är med mig hälsar er.
Alla de heliga hälsar er, särskilt de som hör till kejsarens hus.
Vår Herre Jesu Kristi nåd vare med er alla. Amen.