Och sex dagar därefter tog Jesus med sig Petrus och Jakob och hans bror Johannes och förde dem upp på ett högt berg där de var för sig själva.
Och han förvandlades inför dem, och hans ansikte lyste som solen och hans kläder var vita som ljuset.
Och se, Mose och Elia visade sig för dem, och de samtalade med honom.
Då började Petrus tala och sa till Jesus: Herre, det är gott för oss att vara här. Om du vill kan vi göra tre hyddor här, en åt dig och en åt Mose och en åt Elia.
Medan han ännu talade, se, då överskuggades de av en lysande molnsky, och se, en röst ur skyn sa: Denne är min älskade Son, i honom har jag ett gott behag. Lyssna till honom.
När lärjungarna hörde det, föll de ner på sina ansikten och var mycket förskräckta.
Men Jesus gick fram och rörde vid dem och sa: Res er upp och frukta inte.
Och när de lyfte blicken, såg de inga andra, utan bara Jesus.
När de gick ner från berget, befallde Jesus dem och sa: Tala inte om denna syn för någon, förrän Människosonen har uppstått från de döda.
Och hans lärjungar frågade honom och sa: Varför säger då de skriftlärda, att Elia först måste komma?
Jesus svarade och sa till dem: Elia ska i sanning komma först och ställa allt till rätta igen.
Men jag säger er, att Elia redan har kommit, men de kände inte igen honom utan gjorde med honom vad de ville. På samma sätt ska också Människosonen få lida genom dem.
Då förstod lärjungarna att han talade till dem om Johannes Döparen.
När de sedan kom till folket, steg en man fram, böjde knä för honom
och sa: Herre, förbarma dig över min son. För han är sinnessjuk och lider svårt. Ty han faller ofta i elden och i vattnet.
Och jag förde honom till dina lärjungar, men de kunde inte bota honom.
Då svarade Jesus och sa: O, du trolösa och onda släkte, hur länge ska jag vara med er? Hur länge ska jag stå ut med er? För hit honom till mig.
Och Jesus befallde strängt den onde anden, och han for ut ur honom och pojken var botad från den stunden.
Då kom lärjungarna till Jesus när de var ensamma och sa: Varför kunde vi inte driva ut honom?
Då svarade Jesus dem: På grund av er otro. För sannerligen säger jag er: Om ni har tro som ett senapskorn kan ni säga till detta berg: Flytta dig härifrån dit bort, och det ska flytta sig, och inget ska vara omöjligt för er.
Men detta slag går inte ut, annat än genom bön och fasta.
När de vistades i Galileen, sa Jesus till dem: Människosonen ska bli utlämnad i människors händer,
och de ska döda honom, men på tredje dagen ska han uppstå igen. Då blev de mycket bedrövade.
När de sedan kom till Kapernaum, kom de som tog upp tempelskatten till Petrus och sa: Betalar inte er mästare tempelskatt?
Han sa: Jo. Och när han kom in i huset, sa Jesus till honom innan han hunnit säga något: Vad tror du, Simon? Från vilka tar jordens kungar tull eller skatt? Från sina barn eller från andra?
Petrus sa till honom: Från andra. Då sa Jesus till honom: Alltså är barnen fria.
Men för att vi inte ska vara till anstöt för dem, så gå till sjön och kasta ut en krok, och ta den första fisk som du drar upp och när du öppnar dess mun ska du finna ett silvermynt. Ta det och ge det åt dem för mig och dig.