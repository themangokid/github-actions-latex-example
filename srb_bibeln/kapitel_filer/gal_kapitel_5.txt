Stå därför fasta i den frihet som Kristus har frigjort oss till och låt er inte på nytt fångas under ett träldomsok.
Se, jag Paulus säger er: Om ni låter omskära er, ska Kristus inte vara till någon nytta för er.
Och än en gång försäkrar jag varje människa som låter omskära sig att han är skyldig att hålla hela lagen.
Ni har blivit skilda från Kristus, ni som vill bli rättfärdiga genom lagen. Ni har fallit ur nåden.
Vi väntar nämligen i Anden genom tron på rättfärdighetens hopp.
För i Kristus Jesus betyder varken omskärelse eller förhud något, utan tro som är verksam genom kärlek.
Ni löpte bra. Vem hindrade er från att lyda sanningen?
Den övertalningen kom inte från honom som kallade er.
Lite surdeg syrar hela degen.
Jag har den tilliten till er i Herren att ni inte ska vara av annan mening. Men den som förvillar er ska bära sin dom, vem han än är.
Och jag, bröder, om jag ännu predikar omskärelse, varför lider jag då fortfarande förföljelse? Då vore korsets anstöt borta.
Jag skulle önska att de som uppviglar er lät skära av sig alltihop.
För ni är kallade till frihet, bröder. Låt bara inte friheten ge köttet något tillfälle, utan tjäna varandra genom kärleken,
för hela lagen är fullbordad i detta enda budord: Du ska älska din nästa som dig själv.
Men om ni biter och äter på varandra, så akta er så att ni inte blir uppätna av varandra.
Men jag säger: Vandra i Anden, så kommer ni inte att göra vad köttet har begär till,
för köttet har begärelse mot Anden, och Anden mot köttet, och dessa två strider mot varandra, för att ni inte ska kunna göra det ni vill.
Men om ni leds av Anden, så är ni inte under lagen.
Men köttets gärningar är uppenbara. De är hor, otukt, orenhet, lösaktighet,
avguderi, trolldom, hat, gräl, avund, vredesutbrott, stridslystnad, splittringar, villoläror,
missunnsamhet, mord, fylleri, frosseri och annat sådant. Om sådant säger jag er i förväg, som jag också tidigare har sagt, att de som gör sådant ska inte ärva Guds rike.
Men Andens frukt är kärlek, glädje, frid, tålamod, mildhet, godhet, tro,
saktmodighet, självbehärskning. Mot sådant är inte lagen.
Men de som tillhör Kristus har korsfäst sitt kött med dess lustar och begär.
Om vi lever i Anden, så låt oss också vandra i Anden.
Låt oss inte söka förgänglig ära, inte utmana varandra och inte avundas varandra.