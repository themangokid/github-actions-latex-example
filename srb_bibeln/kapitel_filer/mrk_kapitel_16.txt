När sabbaten var över, köpte Maria Magdalena och Maria, Jakobs mor, och Salome välluktande oljor för att gå och smörja honom.
Och mycket tidigt på första dagen i veckan kom de till graven när solen hade gått upp.
Och de sa till varandra: Vem ska rulla bort stenen åt oss från ingången till graven?
Men när de såg upp, fick de se att stenen var bortrullad. För den var mycket stor.
Och när de kom in i graven fick de se en ung man sitta på högra sidan, klädd i en lång vit dräkt, och de blev förskräckta.
Men han sa till dem: Var inte förskräckta! Ni söker Jesus från Nasaret, som blev korsfäst. Han är uppstånden, han är inte här. Se, platsen där de lade honom.
Men gå och säg till hans lärjungar och Petrus, att han går före er till Galileen, där ska ni få se honom såsom han har sagt er.
Och de gick hastigt ut och flydde från graven. För bävan och förundran hade kommit över dem. Och de sa inget till någon, för de var rädda.
När han hade uppstått tidigt på den första dagen i veckan, visade han sig först för Maria Magdalena, från vilken han hade drivit ut sju onda andar.
Hon gick och berättade det för dem som hade varit med honom, och som nu sörjde och grät.
Men när de fick höra att han levde och hade blivit sedd av henne, trodde de inte.
Därefter visade han sig i en annan gestalt för två av dem som var på väg ut på landet.
De gick också och berättade det för de andra, men de trodde inte heller på dem.
Senare uppenbarade han sig för de elva när de låg till bords, och förebrådde dem deras otro och deras hårda hjärtan, eftersom de inte hade trott på dem som hade sett honom uppstånden.
Och han sa till dem: Gå ut i hela världen och predika evangelium för hela skapelsen.
Den som tror och blir döpt ska bli frälst, men den som inte tror ska bli fördömd.
Och dessa tecken ska följa dem som tror: I mitt namn ska de driva ut onda andar, de ska tala med nya tungor,
de ska ta upp ormar och om de dricker något dödligt, ska det inte skada dem. De ska lägga händerna på sjuka och de ska bli friska.
Därefter, sedan Herren hade talat till dem, togs han upp till himlen och satte sig på Guds högra sida.
Och de gick ut och predikade överallt, och Herren verkade med dem och bekräftade ordet genom de tecken som åtföljde det. Amen.