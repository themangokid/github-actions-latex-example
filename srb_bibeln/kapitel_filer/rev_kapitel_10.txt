Och jag såg en annan väldig ängel komma ner från himlen klädd i ett moln och med en regnbåge över sitt huvud. Och hans ansikte var som solen och hans fötter som pelare av eld.
Och han hade en liten öppen bok i sin hand, och han satte sin högra fot på havet och den vänstra på jorden,
och han ropade med hög röst, som när ett lejon ryter. Och när han ropade, talade de sju åskdundren med sina röster.
Och när de sju åskdundren hade talat med sina röster, skulle jag just skriva. Men då hörde jag en röst från himlen säga till mig: Försegla vad de sju åskdundren har talat, och skriv inte ner det.
Och ängeln, som jag såg stå på havet och på jorden, lyfte sin hand upp mot himlen
och svor vid honom som lever i evigheternas evigheter, han som har skapat himlen och det som finns i den, och jorden och det som finns på den, och havet och det som finns i det, att ingen tid ska vara mer,
utan i de dagar, då den sjunde ängelns röst hörs, när han ska blåsa i basunen, då ska Guds hemlighet vara fullbordad, som han har förkunnat för sina tjänare profeterna.
Och den röst som jag hade hört från himlen talade åter till mig och sa: Gå och ta den lilla boken som är öppnad, ur handen på den ängel som står på havet och på jorden.
Då gick jag till ängeln och sa till honom: Ge mig den lilla boken. Och han sa till mig: Ta, och ät upp den, och den ska ge bitter smärta i din mage, men i din mun ska den vara söt som honung.
Och jag tog den lilla boken ur ängelns hand och åt upp den, och i min mun var den söt som honung, men då jag hade ätit upp den, gav den bitter smärta i min mage.
Då sa han till mig: Du måste profetera på nytt över många folk och folkslag och språk och kungar.