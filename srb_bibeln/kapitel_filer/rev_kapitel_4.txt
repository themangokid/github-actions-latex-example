Därefter såg jag, och se, en dörr var öppnad i himlen, och den röst jag först hade hört tala till mig, som var som en basun, sa: Kom hit upp, och jag ska visa dig vad som måste ske efter detta.
Och genast kom jag i andehänryckning, och se, en tron var framsatt i himlen och det satt en på tronen.
Och han som satt på den var till utseendet som en jaspissten och karneol och runt om tronen var en regnbåge som såg ut som en smaragd.
Och runt om tronen var tjugofyra troner, och på de tronerna såg jag tjugofyra äldste som satt där, klädda i vita kläder och de hade kronor av guld på sina huvuden.
Och från tronen kom det blixtar, åskdunder och röster, och framför tronen brann sju eldfacklor, vilka är Guds sju andar.
Och framför tronen var det ett glashav, likt kristall, och mitt för tronen och runt om tronen var fyra varelser, som hade fullt med ögon framtill och baktill.
Och den första varelsen liknade ett lejon, och den andra varelsen liknade en ung tjur, och den tredje varelsen hade ett ansikte som en människa, och den fjärde varelsen liknade en flygande örn.
Och de fyra varelserna hade vardera sex vingar runt omkring och de hade fullt med ögon på insidan. Och dag och natt säger de utan uppehåll: Helig, helig, helig är Herren Gud, den Allsmäktige, som var och som är och som ska komma.
Och när dessa varelser prisar och ärar och tackar honom som sitter på tronen, som lever i evigheternas evigheter,
faller de tjugofyra äldste ner inför honom som sitter på tronen, och tillber honom som lever i evigheternas evigheter, och lägger ner sina kronor inför tronen och säger:
Du är värdig, o Herre, att ta emot pris och ära och makt, för du har skapat allt, och genom din vilja finns det till och blev skapat.