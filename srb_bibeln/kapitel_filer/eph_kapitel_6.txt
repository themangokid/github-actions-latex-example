Ni barn, lyd era föräldrar i Herren, för det är rätt.
Hedra din far och din mor, vilket är det första bud som har ett löfte med sig,
för att det ska gå dig väl och du ska leva länge på jorden.
Och ni fäder, reta inte era barn till vrede, utan lär upp dem genom att fostra och förmana dem i Herren.
Ni tjänare, lyd era jordiska herrar med fruktan och bävan, av uppriktigt hjärta, såsom mot Kristus,
inte som ögontjänare för att behaga människor, utan såsom Kristi tjänare som av hjärtat gör det Gud vill.
Gör er tjänst med villighet, som för Herren och inte för människor.
Ni vet att var och en som gör något gott ska få igen det av Herren, vare sig han är slav eller fri.
Och ni herrar, gör detsamma mot dem. Lägg bort alla hotelser, och vet att också er Herre är i himlarna och han gör inte skillnad på människor.
Till sist, mina bröder, bli starka i Herren och i hans väldiga kraft.
Ta på er hela Guds vapenrustning, så att ni kan stå emot djävulens listiga angrepp.
För vår strid är inte mot kött och blod utan mot furstendömen, mot makterna, mot mörkrets världshärskare i denna världen, mot ondskans andemakter i himlarymderna.
Ta därför på er hela Guds vapenrustning, så att ni kan stå emot på den onda dagen, och förbli stående när ni har fullgjort allt.
Stå därför fasta, spänn på er sanningen som bälte kring era höfter och kläd er i rättfärdighetens pansar
och ha som skor på fötterna den beredskap som fridens evangelium ger.
Framför allt ta trons sköld, med vilken ni kan släcka alla den ondes brinnande pilar.
Och ta frälsningens hjälm och Andens svärd som är Guds ord,
under all bön och åkallan, be alltid i Anden. Och vaka med all uthållighet och bön för alla de heliga,
och för mig, att ord ska ges mig när jag öppnar min mun, så att jag med frimodighet gör evangeliets hemlighet känd,
för vars skull jag är ett sändebud i bojor, så att jag i detta kan tala frimodigt, som jag bör.
Men för att också ni ska få veta hur det står till med mig och vad jag gör, ska Tykikus, den älskade brodern och trogne tjänaren i Herren, underrätta er om allt.
Jag har sänt honom till er, för att ni ska få veta hur det står till med oss, och för att han ska trösta era hjärtan.
Frid vare med bröderna och kärlek med tro, från Gud, Fadern, och Herren Jesus Kristus.
Nåd vare med alla dem som älskar vår Herre Jesus Kristus i uppriktighet. Amen.