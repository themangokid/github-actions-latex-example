Då talade Jesus till folket och till sina lärjungar
och sa: På Moses stol sitter de skriftlärda och fariseerna.
Därför, allt vad de säger till er att ni ska hålla, håll det och gör det. Men gör inte efter deras gärningar, för de säger men gör inte.
För de binder samman tunga bördor som är svåra att bära och lägger dem på människornas skuldror, men själva vill de inte röra dem med ett finger.
Och alla sina gärningar gör de för att bli sedda av människorna. De gör sina böneremsor breda och hörntofsarna på sina kläder stora.
Och de älskar den främsta platsen vid middagarna och de främsta platserna i synagogorna
och vill bli hälsade på torgen och av människorna kallas Rabbi, Rabbi.
Men ni ska inte låta er kallas Rabbi, för en är er Läromästare, Kristus, och ni är alla bröder.
Och ni ska inte kalla någon på jorden er fader, för en är er Fader, han som är i himlarna.
Inte heller ska ni låta någon kalla er mästare, för en är er Mästare, Kristus.
Men den som är störst bland er ska vara er tjänare.
Och var och en som upphöjer sig ska bli ödmjukad, och var och en som ödmjukar sig ska bli upphöjd.
Men ve er, skriftlärda och fariseer, hycklare, för ni stänger till himmelriket för människorna! För själva går ni inte in, och de som är på väg in tillåter ni inte heller att gå in.
Ve er, skriftlärda och fariseer, hycklare, för ni plundrar änkors hus och ber långa böner för syns skull. Därför ska ni få desto hårdare dom.
Ve er, skriftlärda och fariseer, hycklare, som far omkring över land och hav för att göra en proselyt, och när han blivit det, gör ni honom till helvetets barn, två gånger värre än vad ni själva är.
Ve er, blinda ledare, som säger: Om någon svär vid templet, betyder det ingenting. Men om någon svär vid guldet i templet är han bunden vid sin ed.
Ni dårar och blinda, för vilket är förmer, guldet eller templet som helgar guldet?
Och om någon svär vid altaret, betyder det ingenting, men om någon svär vid offret som är på det är han bunden vid sin ed.
Ni dårar och blinda, för vilket är förmer, offret eller altaret som helgar offret?
Därför, den som svär en ed vid altaret, svär vid detta och vid allt det som är på det.
Och den som svär en ed vid templet, svär vid detta och vid honom som bor i det.
Och den som svär en ed vid himlen, svär vid Guds tron och vid honom som sitter på den.
Ve er, skriftlärda och fariseer, hycklare, som ger tionde av mynta och dill och kummin men försummar det viktigaste i lagen: domen och barmhärtigheten och tron. Detta borde ni göra utan att försumma det andra.
Ni blinda ledare, som silar bort myggen men sväljer kamelen.
Ve er, skriftlärda och fariseer, hycklare, för ni gör bägaren och fatet rent utvändigt men invändigt är de fulla av rovgirighet och måttlöshet.
Du blinde farisé, gör först det inre av bägaren och fatet rent, så att också dess utsida kan bli ren.
Ve er, skriftlärda och fariseer, hycklare, för ni liknar vitkalkade gravar som väl utvändigt ser prydliga ut, men invändigt är fulla av de dödas ben och all orenhet.
På samma sätt ser ni också rättfärdiga ut utanpå inför människorna, men inuti är ni fulla av hyckleri och orättfärdighet.
Ve er, skriftlärda och fariseer, hycklare, som bygger upp profeternas gravar och pryder de rättfärdigas gravstenar,
och säger: Om vi hade levt på våra fäders tid, så hade vi inte gjort oss medskyldiga till profeternas blod.
Så vittnar ni om er själva att ni är barn till dem som dödade profeterna.
Fyll också ni era fäders mått!
Ni ormar, ni huggormsyngel, hur ska ni kunna fly undan helvetets dom?
Se, därför sänder jag till er profeter och visa och skriftlärda. Och några av dem ska ni döda och korsfästa, och andra av dem ska ni piska i era synagogor och förfölja från stad till stad,
för att allt rättfärdigt blod som är utgjutet på jorden ska komma över er, från den rättfärdige Abels blod till Sakarias, Barakias sons, blod, som ni dödade mellan templet och altaret.
Sannerligen säger jag er: Allt detta ska komma över detta släkte.
Jerusalem, Jerusalem, du som dödar profeterna och stenar dem som är sända till dig. Hur ofta har jag inte velat samla dina barn, såsom hönan samlar sina kycklingar under sina vingar. Men ni ville inte.
Se, ert hus ska lämnas öde för er.
För jag säger er: Härefter ska ni inte se mig, förrän ni säger: Välsignad är han som kommer i Herrens namn.