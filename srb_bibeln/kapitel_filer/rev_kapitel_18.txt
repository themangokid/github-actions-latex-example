Och därefter såg jag en annan ängel komma ner från himlen, som hade stor makt, och jorden blev upplyst av hans härlighet.
Och han ropade mäktigt med stark röst, och sa: Fallet, fallet är det stora Babylon. För det har blivit en boning för demoner och ett förvar för alla orena andar och en bur för alla orena och avskyvärda fåglar.
För alla folk har druckit av hennes otukts vredesvin och kungarna på jorden har bedrivit otukt med henne, och köpmännen på jorden har blivit rika genom överflödet av hennes lyx.
Och jag hörde en annan röst från himlen säga: Gå ut från henne, mitt folk, så att ni inte blir delaktiga i hennes synder, och för att ni inte ska få del av hennes plågor.
För hennes synder har nått ända upp till himlen och Gud har kommit ihåg hennes orättfärdiga gärningar.
Ge tillbaka åt henne såsom också hon gav åt er och fördubbla åt henne dubbelt för hennes gärningar. Blanda dubbelt åt henne i samma bägare som hon blandade i.
Så mycket hon har ärat sig själv och levt i lyx, så mycket plåga och sorg ska ni ge åt henne. För hon säger i sitt hjärta: Jag sitter som en drottning och jag är inte änka och jag ska aldrig se någon sorg.
Därför ska hennes plågor komma på en dag: död och sorg och hungersnöd, och hon ska brännas upp i eld. För mäktig är Herren Gud som dömer henne.
Och jordens kungar som har levt i otukt med henne och levt i lyx, ska gråta och klaga över henne, då de får se röken när hon brinner.
De ska stå långt ifrån, av fruktan för hennes plåga och säga: Ve, ve den stora staden Babylon, den starka staden! För på en enda timme har din dom kommit.
Och köpmännen på jorden ska gråta och sörja över henne, därför att ingen längre köper deras varor.
Varor av guld och silver och ädelstenar och pärlor och fint linne och purpur och silke och scharlakan, och alla slags välluktande träslag, och alla slags föremål av elfenben, och alla slags föremål av dyrbaraste trä, och av koppar och järn och marmor,
och kanel och kryddor och salva och rökelse och vin och olja och fint mjöl och vete och boskap och får och hästar och vagnar och slavar och människosjälar.
Och den frukt som din själ längtade efter har du gått miste om, och all prakt och glans har du förlorat och du ska aldrig mer finna den.
Köpmännen som hade dessa varor och som blivit rika genom henne, ska stå långt ifrån, av fruktan för hennes plåga, gråtande och sörjande,
och säga: Ve, ve den stora staden, som var klädd i fint linne och purpur och scharlakan, och som var smyckad med guld och ädelstenar och pärlor.
För på en enda timme har denna stora rikedom ödelagts. Och alla skeppare och alla de som reser med skepp, och sjömän och alla som arbetar till sjöss, stod på avstånd
och ropade, då de såg röken från hennes brand och sa: Var finns den stora stadens like?
Och de strödde jord på sina huvuden och ropade, gråtande och sörjande, och sa: Ve, ve den stora staden, i vilken alla de som hade skepp på havet blev rika av hennes dyrbarheter, för på en enda stund har den blivit ödelagd.
Gläd dig över henne du himmel och ni heliga apostlar och profeter, för Gud har utkrävt en rättvis hämnd för er på henne.
Och en väldig ängel tog upp en sten, stor som en kvarnsten, och kastade den i havet och sa: Så ska Babylon, den stora staden, med våldsam kraft störtas ner och man ska aldrig mer finna den.
Och ljudet av harpospelare och sångare och flöjtblåsare och trumpetare ska aldrig mer höras i dig, och ingen hantverkare av något slag ska mer finnas i dig, och ljudet av en kvarn ska aldrig mer höras i dig.
Och ljuset från en ljusstake ska aldrig mer lysa i dig, och brudgums och bruds röst ska aldrig mer höras i dig, för dina köpmän var furstar på jorden, och genom din trolldom blev alla folk förförda.
Och i henne fanns blodet från profeter och heliga och från alla dem som blivit slaktade på jorden.