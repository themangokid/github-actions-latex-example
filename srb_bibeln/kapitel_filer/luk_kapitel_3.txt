Men i femtonde året av kejsar Tiberius regering när Pontius Pilatus var landshövding i Judeen, och Herodes var tetrark i Galileen, och Filippus, hans bror, tetrark i Itureen och i landet Trakonitis, och Lysanias tetrark i Abilene,
när Hannas och Kaifas var överstepräster, kom Guds ord till Johannes, Sakarias son, i öknen.
Och han gick ut och predikade i hela trakten omkring Jordan omvändelsens dop till syndernas förlåtelse,
såsom det står skrivet i boken med profeten Jesajas ord, då han säger: En röst ropar i öknen: Bered Herrens väg, gör hans stigar raka.
Alla dalar ska fyllas och alla berg och höjder ska sänkas. Och det som är krokigt ska bli rakt, och ojämna vägar ska bli jämna,
och alla människor ska se Guds frälsning.
När folk kom ut i stora skaror för att låta döpa sig av honom sa han till dem: Ni huggormsyngel! Vem har intalat er att ni ska slippa undan den kommande vreden?
Bär därför sådan frukt som tillhör omvändelsen, och börja inte säga för er själva: Vi har Abraham till fader, för jag säger er, att Gud kan uppväcka barn åt Abraham av dessa stenar.
Och redan är också yxan satt till roten på träden. Därför blir vart och ett träd som inte bär god frukt avhugget och kastat i elden.
Och folket frågade honom och sa: Vad ska vi då göra?
Han svarade och sa till dem: Den som har två livklädnader, han ska dela med sig åt den som ingen har, och den som har mat, han ska göra på samma sätt.
Så kom också tullindrivare för att låta döpa sig, och sa till honom: Mästare, vad ska vi göra?
Han sa till dem: Kräv inte mer än vad som är fastställt.
Också soldaterna frågade honom och sa: Vad ska då vi göra? Då sa han till dem: Ni ska inte pressa ut pengar från någon eller komma med falsk anklagelse, utan nöj er med er lön.
Men folket gick i förväntan, och alla undrade i sina hjärtan om inte Johannes kunde vara Kristus.
Johannes svarade och sa till dem alla: Jag döper er visserligen i vatten, men det kommer en som är starkare än jag, vilkens sandalremmar jag inte är värdig att knyta upp. Han ska döpa er med den Helige Ande och eld.
Han har sin kastskovel i handen, och han ska noga rensa sin tröskplats och samla vetet i sin lada, men agnarna ska han bränna upp i en outsläcklig eld.
Han förmanade också om mycket annat när han predikade evangeliet för folket.
Och Herodes, tetrarken, blev tillrättavisad av honom för Herodias skull, hustru till hans bror Filippus, och för allt det onda som Herodes gjorde.
Till allt annat lade han också det att han spärrade in Johannes i fängelse.
När allt folket lät döpa sig, hände det att också Jesus blev döpt. Och medan han bad öppnades himlen,
och den Helige Ande kom ner över honom i kroppslig gestalt såsom en duva, och från himlen kom en röst som sa: Du är min älskade Son, i dig har jag välbehag.
Och Jesus var omkring trettio år då han började, och han ansågs vara Josefs son, som var son till Eli,
som var son till Mattat, som var son till Levi, som var son till Melki, som var son till Janna, som var son till Josef,
som var son till Mattatias, som var son till Amos, som var son till Nahum, som var son till Esli, som var son till Naggai,
som var son till Mahat, som var son till Mattatias, som var son till Semei, som var son till Josef, som var son till Juda,
som var son till Johanan, som var son till Resa, som var son till Serubbabel, som var son till Sealtiel, som var son till Neri,
som var son till Melki, som var son till Addi, som var son till Kosam, som var son till Elmodam, som var son till Er,
som var son till Joses, som var son till Elieser, som var son till Jorim, som var son till Mattat, som var son till Levi,
som var son till Simeon, som var son till Juda, som var son till Josef, som var son till Jona, som var son till Eljakim,
som var son till Melea, som var son till Menan, som var son till Mattata, som var son till Natan, som var son till David,
som var son till Isai, som var son till Obed, som var son till Boas, som var son till Salmon, som var son till Naheson,
som var son till Amminadab, som var son till Aram, som var son till Hesron, som var son till Peres, som var son till Juda,
som var son till Jakob, som var son till Isak, som var son till Abraham, som var son till Tera, som var son till Nahor,
som var son till Serug, som var son till Regu, som var son till Peleg, som var son till Eber, som var son till Sela,
som var son till Kenan, som var son till Arpaksad, som var son till Sem, som var son till Noa, som var son till Lemek,
som var son till Metusela, som var son till Hanok, som var son till Jered, som var son till Mahalalel, som var son till Kenan,
som var son till Enos, som var son till Set, som var son till Adam, som var från Gud.