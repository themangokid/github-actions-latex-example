I min förra skrift, gode Teofilus, har jag berättat om allt det som Jesus började både att göra och lära,
fram till den dag då han blev upptagen, sedan han genom den Helige Ande hade gett befallningar åt apostlarna som han hade utvalt.
För dem hade han också efter sitt lidande, genom många säkra bevis visat sig levande, då han lät sig ses av dem i fyrtio dagar och talade med dem om Guds rike.
Då han hade församlat dem, befallde han dem: Lämna inte Jerusalem utan invänta Faderns löfte som ni har hört av mig.
För Johannes döpte verkligen i vatten, men ni ska om några få dagar bli döpta i den Helige Ande.
Då de nu var samlade frågade de honom och sa: Herre, ska du i denna tid återupprätta riket åt Israel?
Då sa han till dem: Det är inte er sak att veta tider eller stunder som Fadern i sin makt har fastställt.
Men ni ska få kraft efter att den Helige Ande har kommit över er och ni ska vara vittnen åt mig både i Jerusalem och i hela Judeen och Samarien och ända till jordens yttersta gräns.
Och när han hade sagt detta, såg de hur han lyftes upp, och en molnsky tog honom ur deras åsyn.
Och medan de uppmärksamt såg mot himlen, när han for upp, se, då stod två män i vita kläder hos dem.
Och de sa: Ni galileiska män, varför står ni och ser upp mot himlen? Denne Jesus som har blivit upptagen från er till himlen, han ska komma igen på samma sätt som ni har sett honom fara upp till himlen.
Då vände de tillbaka till Jerusalem från det berg som heter Oljeberget, som ligger nära Jerusalem, en sabbatsdags resa därifrån.
Och när de hade kommit in, gick de upp i den sal i övervåningen där de höll till, både Petrus och Jakob och Johannes och Andreas, Filippus och Tomas, Bartolomeus och Matteus, Jakob, Alfeus son, och Simon seloten och Judas, Jakobs son.
Alla dessa höll enigt och troget ut i bön och åkallan, tillsammans med kvinnorna och Maria, Jesu mor, samt med hans bröder.
Och i de dagarna stod Petrus upp bland lärjungarna - ett antal av omkring 120 personer var samlade - och sa:
Män, bröder, det ställe i Skriften måste gå i uppfyllelse som den Helige Ande genom Davids mun hade förutsagt om Judas, som blev en vägvisare åt dem som grep Jesus.
För han räknades som en av oss och hade fått sin del i denna tjänst.
Men han köpte ett jordstycke för sin syndalön, och han svällde upp och buken brast mitt itu och alla hans inälvor rann ut.
Och det blev känt för alla dem som bor i Jerusalem, så att det jordstycket på deras språk kallades Akeldamak, vilket betyder Blodsåkern.
För det står skrivet i Psaltaren: Låt hans gård bli öde, och låt ingen finnas som bor där, och låt en annan få hans ämbete.
Därför måste nu en av de män som har varit med oss under hela den tid som Herren Jesus gick in och ut bland oss,
ända från det han döptes av Johannes till den dag då han blev upptagen från oss, insättas till att vara ett vittne med oss om hans uppståndelse.
Och de ställde fram två: Josef, som kallades Barsabbas, som även kallades Justus, och Mattias.
Sedan bad de och sa: Du Herre, som känner allas hjärtan, visa oss vilken av dessa två du har utvalt
till att få sin del i denna tjänst och detta apostlaämbete, som Judas övergav för att gå till den plats som var hans.
Så de kastade lott om dem, och lotten föll på Mattias. Och han blev räknad tillsammans med de elva apostlarna.