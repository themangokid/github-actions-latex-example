Men detta ska du veta, att i de sista dagarna ska det komma svåra tider.
För människorna ska då bara tänka på sig själva, vara penningkära, skrytsamma, stolta, hädiska, olydiga mot sina föräldrar, otacksamma, oheliga,
kärlekslösa, oförsonliga, förtalare, omåttliga, obehärskade, de ska hata det goda,
förrädiska, besinningslösa, uppblåsta. De ska älska njutning mer än Gud.
De ska ha ett sken av gudsfruktan, men förneka dess kraft. Vänd dig bort från sådana.
Till dem hör de som smyger sig in i husen och snärjer svaga kvinnor, som är tyngda av synder och drivs av många slags begär,
som ständigt blir undervisade men aldrig kan komma till kunskap om sanningen.
Och såsom Jannes och Jambres stod emot Mose, så står också dessa emot sanningen, människor som är fördärvade i sitt sinne och inte håller provet i fråga om tron.
Men de ska inte längre ha framgång, för deras galenskap ska bli uppenbar för alla, liksom också de andras blev.
Men du har troget följt min lära, mitt levnadssätt, mitt uppsåt, min tro, mitt tålamod, min kärlek, min uthållighet,
under de förföljelser och lidanden som drabbade mig i Antiokia, Ikonium och Lystra. Vilka förföljelser har jag inte fått utstå! Men ur alla har Herren räddat mig.
Så kommer också alla de som vill leva gudfruktigt i Kristus Jesus att förföljas.
Men onda människor och bedragare ska gå allt längre i ondska. De bedrar och blir själva bedragna.
Men du, förbli vid det du har lärt och blivit övertygad om. Du vet ju av vem du har lärt det.
Och du känner från barndomen de heliga Skrifterna som kan göra dig vis, till frälsning genom tron på Kristus Jesus.
Hela Skriften är utandad av Gud och nyttig till undervisning, till tillrättavisning, till upprättelse, till fostran i rättfärdighet,
för att en gudsmänniska ska bli fullt färdig, väl rustad till allt gott verk.