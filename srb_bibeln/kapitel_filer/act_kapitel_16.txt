Så kom han till Derbe och Lystra. Och se, där var en lärjunge som hette Timoteus, son till en judisk kvinna som var troende, men fadern var en grek.
Han hade ett gott rykte bland de bröder som var i Lystra och Ikonium.
Paulus ville ha honom med sig på resan. Och han tog och omskar honom för de judars skull som var i dessa trakter, för alla kände till att hans far var grek.
Och när de reste genom städerna, överlämnade de åt bröderna de föreskrifter som man skulle hålla, som apostlarna och de äldste i Jerusalem hade fastställt.
Så blev nu församlingarna styrkta i tron och växte i antal från dag till dag.
När de hade rest genom Frygien och det galatiska landet, blev de hindrade av den Helige Ande att predika ordet i Asien.
Efter att de hade kommit fram till Mysien försökte de ta vägen till Bitynien, men Anden tillät dem det inte.
Då de hade färdats genom Mysien, kom de ner till Troas.
Och på natten såg Paulus en syn: En man från Makedonien stod där och bad honom och sa: Kom över till Makedonien och hjälp oss.
Och efter han hade sett synen, försökte vi genast ta oss till Makedonien. Vi förstod att Herren hade kallat oss att predika evangeliet för dem.
Därför lade vi ut från Troas och seglade raka vägen till Samotrake och nästa dag till Neapolis
och därifrån till Filippi som är den främsta staden i denna del av Makedonien och en koloni. Och i den staden stannade vi några dagar.
Och på sabbatsdagen gick vi ut ur staden längs med en flod till ett ställe där man brukade be. Och vi satte oss ner och talade med de kvinnor som var samlade där.
Och en kvinna vid namn Lydia från staden Tyatira, som handlade med purpurtyger, och som fruktade Gud, lyssnade och Herren öppnade hennes hjärta, så att hon gav akt på det som Paulus talade.
Och efter att hon och alla i hennes hus hade låtit sig döpas, bad hon och sa: Om ni håller mig för att vara en som tror på Herren, så kom till mitt hus och stanna där. Och hon övertalade oss.
Och det hände när vi gick till bönen, att vi mötte en slavflicka som var besatt av en spådomsande och som skaffade sina herrar stora inkomster genom att spå.
Hon följde efter Paulus och oss och ropade och sa: Dessa män är Guds den Högstes tjänare, som förkunnar för oss frälsningens väg.
Och detta gjorde hon i många dagar. Men Paulus blev upprörd och vände sig om och sa till anden: Jag befaller dig i Jesu Kristi namn att fara ut ur henne. Och i samma stund for den ut.
Men då hennes herrar såg att deras hopp om förtjänst var ute, grep de Paulus och Silas och släpade dem till torget inför stadens myndigheter.
Och de förde fram dem till domarna och sa: Dessa män orsakar stor oro i vår stad. De är judar
och förkunnar seder som det inte är tillåtet för oss som är romerska medborgare att anta eller följa.
Och tillsammans reste sig folket mot dem, och domarna slet av dem deras kläder och befallde att de skulle piskas.
Och när de hade gett dem många slag, kastade de dem i fängelse och befallde fångvaktaren att han skulle hålla dem i säkert förvar.
Då han fick en sådan befallning, kastade han dem i det innersta fängelserummet och spände fast deras fötter i stocken.
Och vid midnatt var Paulus och Silas i bön och sjöng lovsånger till Gud, och fångarna hörde på dem.
Då kom plötsligt en kraftig jordbävning, så att fängelset skakades i sina grundvalar. Och i detsamma öppnades alla dörrarna, och allas bojor blev lösta.
Då vaknade fångvaktaren, och när han fick se fängelsets dörrar öppna, drog han sitt svärd och tänkte döda sig själv, eftersom han trodde att fångarna hade flytt.
Men Paulus ropade med hög röst, och sa: Gör dig själv inget ont, för vi är alla här.
Då bad han om ett ljus och sprang in och föll darrande ner inför Paulus och Silas.
Och han förde ut dem och sa: Herrar, vad ska jag göra för att bli frälst?
Då sa de: Tro på Herren Jesus Kristus, så blir du och ditt hus frälst.
Och de talade Herrens ord till honom och till alla dem som var i hans hus.
Och samma timme på natten tog han dem till sig och tvättade deras sår. Och han med allt sitt folk lät genast döpa sig.
Sedan förde han dem till sitt hem och satte fram mat åt dem och gladde sig över att han med hela sitt hus hade kommit till tro på Gud.
När det hade blivit dag, skickade domarna rättstjänarna och lät säga: Frige de där männen.
Och det beskedet framförde fångvaktaren till Paulus: Domarna har sänt bud att ni ska friges. Kom nu därför ut och gå i frid.
Men Paulus sa till dem: De har piskat oss offentligt utan rättegång, fast vi är romerska medborgare, och har kastat oss i fängelse. Och nu vill de skicka iväg oss i hemlighet. Å nej, utan de får själva komma och hämta ut oss.
Och rättstjänarna framförde detta besked till domarna. Och de blev förskräckta när de fick höra att de var romerska medborgare
och de kom och talade vänligt till dem och förde ut dem och bad dem lämna staden.
När de hade kommit ut ur fängelset, begav de sig till Lydia. Och sedan de hade sett bröderna, uppmuntrade de dem och drog sedan vidare.