Och det hände vid den tiden att från kejsar Augustus utgick ett påbud, att hela världen skulle skattskrivas.
Denna skattskrivning ägde rum först när Kvirinius var landshövding över Syrien.
Då gick alla för att skattskriva sig, var och en till sin stad.
Så begav sig också Josef från staden Nasaret i Galileen upp till Judeen, till Davids stad, som heter Betlehem, eftersom han var av Davids hus och släkt,
för att skattskriva sig med Maria, sin trolovade hustru, som var havande.
Så hände det medan de var där, att tiden var inne då hon skulle föda.
Och hon födde sin förstfödde son och lindade honom och lade ner honom i en krubba, eftersom det inte fanns plats för dem i härbärget.
Och i samma trakt var några herdar ute på marken och höll vakt om natten över sin hjord.
Och se, en Herrens ängel stod framför dem och Herrens härlighet sken omkring dem, och de blev mycket förskräckta.
Och ängeln sa till dem: Frukta inte. Se, jag förkunnar för er en stor glädje, som ska ske för allt folket.
För i dag har en Frälsare fötts åt er i Davids stad, och han är Kristus, Herren.
Och detta ska vara tecknet för er: Ni ska finna ett barn, som ligger lindat i en krubba.
Och plötsligt var där tillsammans med ängeln en stor himmelsk härskara som prisade Gud och sa:
Ära vare Gud i höjden och frid på jorden, en god vilja mot människor.
Och det hände när änglarna hade farit ifrån dem upp till himlen, att herdarna sa till varandra: Låt oss nu gå till Betlehem och se det som har hänt, vilket Herren har låtit oss få veta.
Och de skyndade iväg och fann Maria och Josef och barnet som låg i krubban.
Och när de hade sett det, berättade de vida omkring vad som hade sagts till dem om detta barn.
Och alla som hörde det förundrade sig över det som blev sagt till dem av herdarna.
Men Maria bevarade och begrundade allt detta i sitt hjärta.
Och herdarna vände tillbaka och prisade och lovade Gud för allt vad de hade hört och sett, så som det hade blivit sagt till dem.
Och när åtta dagar hade gått och barnet skulle omskäras, fick han namnet Jesus, det som ängeln hade gett honom innan han blev avlad i moderlivet.
Och när hennes reningsdagar enligt Mose lag var uppfyllda, förde de honom till Jerusalem, för att de skulle bära fram honom inför Herren,
såsom det står skrivet i Herrens lag: Allt mankön som först öppnar moderlivet ska kallas helgat åt Herren,
och för att de skulle offra, såsom det är sagt i Herrens lag, ett par turturduvor eller två unga duvor.
Och se, i Jerusalem var en man som hette Simeon och den mannen var rättfärdig och gudfruktig och väntade på Israels tröst, och den Helige Ande var över honom.
Och han hade fått det uppenbarat av den Helige Ande, att han inte skulle se döden förrän han hade fått se Herrens Smorde.
Han kom nu ledd av Anden till templet. Och när föräldrarna bar in barnet Jesus, för att de skulle göra med honom så som det var sed enligt lagen,
då tog han honom i sin famn och prisade Gud och sa:
Herre, nu låter du din tjänare bryta upp i frid, enligt ditt ord,
för mina ögon har sett din frälsning,
som du har berett inför alla folks ögon,
ett ljus med uppenbarelse åt hedningarna och en härlighet för ditt folk Israel.
Och Josef och hans mor förundrade sig över det som sades om honom.
Och Simeon välsignade dem och sa till Maria, hans mor: Se, denne är satt till fall och upprättelse för många i Israel, och till ett tecken som blir motsagt.
Ja, också genom din själ ska ett svärd gå, för att många hjärtans tankar ska uppenbaras.
Och där var en profetissa, Hanna, Fanuels dotter, av Asers stam. Hon hade uppnått hög ålder och hade levt i sju år med sin man från den tid hon var jungfru,
och hon var nu änka omkring åttiofyra år gammal. Hon gick aldrig bort från templet, utan tjänade där med fastor och böner natt och dag.
Hon kom dit i samma stund och prisade Herren och talade om honom till alla dem som väntade på befrielse i Jerusalem.
Och sedan de hade fullgjort allt enligt Herrens lag, vände de tillbaka till Galileen, till sin stad Nasaret.
Och barnet växte och blev stark i anden, fylld av vishet, och Guds nåd var över honom.
Och hans föräldrar gick årligen vid påskhögtiden till Jerusalem.
Och då han var tolv år gammal gick de upp till Jerusalem, som seden var vid högtiden.
När de hade avslutat dagarna och gick hem igen, blev pojken Jesus kvar i Jerusalem men Josef och hans mor visste inte om det.
Då de trodde att han var med i ressällskapet, gick de en dagsresa och sökte efter honom bland släktingar och vänner.
När de inte fann honom, gick de till Jerusalem igen och sökte efter honom.
Och det hände efter tre dagar att de fann honom i templet. Han satt mitt bland lärarna och hörde på dem och ställde frågor till dem.
Och alla som hörde honom blev häpna över hans förstånd och svar.
Då de nu fick se honom, förundrade de sig mycket, och hans mor sa till honom: Son, varför har du gjort detta mot oss? Se, din far och jag har med mycket oro sökt efter dig.
Då svarade han dem: Varför sökte ni mig? Visste ni inte att jag måste ägna mig åt det som tillhör min Fader?
Men de förstod inte de ord som han talade till dem.
Därefter följde han med dem ner och kom till Nasaret och var lydig mot dem. Men hans mor bevarade allt detta i sitt hjärta.
Och Jesus växte till i vishet och ålder och välbehag inför Gud och människor.