Nu närmade sig det osyrade brödets högtid, som kallas påsk.
Och översteprästerna och de skriftlärda sökte efter hur de skulle kunna döda honom, men de fruktade för folket.
Då for Satan in i Judas, som kallades Iskariot och som var en av de tolv.
Han gick till översteprästerna och ledarna för tempelvakten och talade med dem om hur han skulle kunna utlämna honom åt dem.
Och de blev glada och kom överens med honom om att ge honom pengar.
Och han gick med på det och sökte efter ett lämpligt tillfälle att utlämna honom åt dem utan att folket var med.
Så kom den dag i det osyrade brödets högtid, när påskalammet måste slaktas.
Då sände han iväg Petrus och Johannes och sa: Gå och gör i ordning åt oss, så att vi kan äta påskalammet.
Då sa de till honom: Var vill du att vi ska göra i ordning det?
Och han svarade dem: Se, när ni kommer in i staden, ska ni möta en man som bär en vattenkruka. Följ honom till det hus där han går in.
Och säg till husets herre: Mästaren frågar dig: Var är gästrummet där jag ska äta påskalammet med mina lärjungar?
Och han ska visa er ett stort rum i övre våningen som står färdigt. Gör i ordning där.
Då gick de iväg och fann det så som han hade sagt till dem. Och de gjorde i ordning påskalammet.
Och när stunden var inne, lade han sig till bords, och de tolv apostlarna med honom.
Och han sa till dem: Jag har längtat mycket efter att äta detta påskalamm med er, innan mitt lidande börjar.
För jag säger er, att jag inte kommer att äta av det mer, förrän det har fått sin fullbordan i Guds rike.
Och han tog en bägare, tackade och sa: Ta denna och dela mellan er.
För jag säger er, att jag inte ska dricka av vinträdets frukt förrän Guds rike kommer.
Och han tog ett bröd, tackade och bröt det och gav åt dem och sa: Detta är min kropp som är utgiven för er. Gör detta till minne av mig.
På samma sätt tog han också bägaren efter måltiden, och sa: Denna bägare är det nya förbundet i mitt blod, som är utgjutet för er.
Men se, han som förråder mig har sin hand med mig på bordet.
För Människosonen ska verkligen gå bort som det är bestämt, men ve den människa genom vilken han blir förrådd.
Och de började fråga varandra vem av dem det kunde vara som skulle göra detta.
Så uppstod också en tvist bland dem om vem av dem som skulle anses vara störst.
Då sa han till dem: Hedningarnas kungar uppträder som herrar över dem, och de som har makten kallar sig välgörare.
Men så ska det inte vara bland er, utan den som är störst bland er, han ska vara som den yngste, och den som leder ska vara som den som tjänar.
För vem är större, den som ligger till bords eller den som tjänar? Är det inte den som ligger till bords? Men jag är mitt ibland er som den som tjänar.
Men ni är de som har stannat kvar hos mig under mina prövningar.
Och jag överlämnar ett rike åt er, liksom min Fader har överlämnat det åt mig,
för att ni ska äta och dricka vid mitt bord i mitt rike och sitta på troner och döma Israels tolv stammar.
Sedan sa Herren: Simon, Simon, se, Satan har begärt att få sålla er som vete,
men jag har bett för dig, att din tro inte ska bli om intet. Och när du har vänt om, så styrk dina bröder.
Då sa han till honom: Herre, jag är beredd att gå med dig både i fängelse och i döden.
Då sa han: Jag säger dig, Petrus: I dag ska inte tuppen gala, förrän du tre gånger har förnekat att du känner mig.
Och han sa till dem: När jag sände iväg er utan penningpung, lädersäck och sandaler, saknade ni då något? Och de svarade: Inget.
Då sa han till dem: Men nu, den som har en penningpung ska ta den med sig, och likaså en lädersäck. Och den som inte har, ska sälja sin mantel och köpa ett svärd.
För jag säger er, att på mig måste ytterligare det gå i uppfyllelse som står skrivet: Och han blev räknad bland överträdarna. För också det som gäller mig går mot sin fullbordan.
Då sa de: Herre, se, här är två svärd. Då sa han till dem: Det räcker.
Sedan gick han ut till Oljeberget som han brukade, och hans lärjungar följde honom.
När han kom till platsen, sa han till dem: Be, att ni inte kommer i frestelse.
Och han gick ungefär ett stenkast ifrån dem, och föll ner på sina knän och bad
och sa: Fader, om du vill, så ta denna bägare ifrån mig. Men ske inte min vilja, utan din.
Då visade sig för honom en ängel från himlen och styrkte honom.
Och under svår kamp bad han ännu ivrigare, och hans svett blev som blodsdroppar som droppade ner på marken.
När han reste sig från bönen och kom till sina lärjungar, fann han att de hade somnat av sorg.
Då sa han till dem: Varför sover ni? Stå upp och be, så att ni inte kommer i frestelse.
Och medan han ännu talade, se, då kom en folkskara, och han som hette Judas, en av de tolv, gick före dem. Och han gick fram till Jesus för att kyssa honom.
Men Jesus sa till honom: Judas, förråder du Människosonen med en kyss?
När de som var med honom såg vad som höll på att ske, sa de till honom: Herre, ska vi slå till med svärd?
Och en av dem högg till översteprästens tjänare och högg av honom högra örat.
Då svarade Jesus och sa: Låt det vara nog med detta. Och han rörde vid hans öra och helade honom.
Sedan sa Jesus till översteprästerna och ledarna för tempelvakten och de äldste, som hade kommit emot honom: Som mot en rövare har ni gått ut med svärd och påkar.
När jag dagligen var med er i templet, lyfte ni inte era händer mot mig. Men detta är er stund - när mörkret härskar.
Så grep de honom och förde bort honom in i översteprästens hus. Och Petrus följde efter på avstånd.
Då gjorde de en eld mitt på gården och satte sig tillsammans där, och Petrus satte sig mitt ibland dem.
Men en tjänstekvinna fick se honom sitta vid elden, och hon såg noga på honom och sa: Denne var också med honom.
Men han förnekade honom och sa: Kvinna, jag känner honom inte.
Och kort därefter fick en annan se honom och sa: Du är också en av dem. Men Petrus sa: Människa, det är jag inte.
Och ungefär en timme senare kom en annan och försäkrade bestämt och sa: Visst var denne också med honom, för också han är en galilé.
Men Petrus sa: Människa, jag förstår inte vad du menar. Och genast, medan han ännu talade, gol tuppen.
Då vände Herren sig om och såg på Petrus. Och Petrus kom ihåg Herrens ord, hur han hade sagt till honom: Innan tuppen gal, ska du tre gånger förneka mig.
Och Petrus gick ut och grät bittert.
Och de män som höll Jesus fängslad hånade honom och slog honom
och band för hans ögon, slog honom i ansiktet och frågade honom och sa: Profetera. Vem var det som slog dig?
De sa också mycket annat hånfullt till honom.
Och när det blev dag, samlades folkets äldste, både överstepräster och skriftlärda och de förde honom inför sitt råd
och frågade: Är du Kristus, så säg oss det. Men han svarade dem: Om jag säger er det, så tror ni det inte.
Och om jag också frågar er, så svarar ni mig inte, inte heller släpper ni mig.
Härefter ska Människosonen sitta på Guds, den mäktiges, högra sida.
Då sa de alla: Så är du alltså Guds Son? Och han sa till dem: Ni säger det, för att Jag Är.
Då sa de: Vad behöver vi ytterligare för vittnesbörd? Vi har ju själva hört det från hans egen mun.