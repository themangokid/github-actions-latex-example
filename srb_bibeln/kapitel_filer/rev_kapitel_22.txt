Och han visade mig en ren flod med livets vatten, klar som kristall. Den går ut från Guds och Lammets tron.
Mitt på stadens gata och på båda sidor om floden står livets träd, som bär tolv skördar. Varje månad bär det frukt, och trädets löv tjänar till läkedom åt folken.
Och ingen förbannelse ska finnas mer, utan Guds och Lammets tron ska vara i den och hans tjänare ska tjäna honom.
Och de ska se hans ansikte och hans namn ska vara på deras pannor.
Och ingen natt ska vara där och de behöver ingen lampa, inte heller solens ljus, för Herren Gud ska lysa över dem och de ska regera i evigheternas evigheter.
Och han sa till mig: Dessa ord är trovärdiga och sanna. Och Herren, de heliga profeternas Gud, har sänt sin ängel för att visa sina tjänare vad som snart måste ske.
Se, jag kommer snart. Salig är den som håller profetians ord i denna bok.
Och jag, Johannes, är den som såg och hörde detta. Och när jag hade hört och sett det, föll jag ner för att tillbe framför fötterna på den ängel som visat mig detta.
Men han sa till mig: Se till att du inte gör det! För jag är medtjänare till dig och till dina bröder, profeterna, och till dem som håller orden i denna bok. Tillbe Gud!
Och han sa till mig: Försegla inte profetians ord i denna bok, för tiden är nära.
Den som gör orätt han fortsätter att göra orätt, och den som är oren han fortsätter att vara oren. Och den som är rättfärdig han fortsätter att vara rättfärdig och den som är helig han fortsätter att vara helig.
Och se, jag kommer snart och har min lön med mig för att ge åt var och en efter hans gärningar.
Jag är Alfa och Omega, begynnelsen och änden, den förste och den siste.
Saliga är de som håller hans bud, så att de får rätt till livets träd och får gå in genom portarna i staden.
Men utanför är hundarna och trollkarlarna och de otuktiga och mördarna och avgudadyrkarna och alla de som älskar lögnen och håller sig till den.
Jag, Jesus, har sänt min ängel för att han skulle vittna för er om detta i församlingarna. Jag är Davids rot och ättling, och den klara morgonstjärnan.
Och Anden och bruden säger: Kom! Och den som hör det ska säga: Kom! Och låt honom som törstar komma. Och den som vill får fritt ta av livets vatten.
För jag försäkrar var och en som hör profetians ord i denna bok: Om någon lägger något till detta, så ska Gud på honom lägga de plågor som är skrivna i denna bok.
Och om någon tar bort något från orden i denna profetias bok, ska Gud ta bort hans del från livets bok och från den heliga staden och från det som är skrivet i denna bok.
Han som betygar detta säger: Ja, jag kommer snart. Amen. Ja, kom, Herre Jesus!
Vår Herre Jesu Kristi nåd vare med er alla. Amen.