Och det hände, medan Apollos var i Korint, att Paulus kom ner till Efesus sedan han rest genom de övre delarna av landet. Och där fann han några lärjungar.
Han sa till dem: Tog ni emot den Helige Ande när ni kom till tro? Då sa de till honom: Vi har inte ens hört att det finns någon Helig Ande.
Och han sa till dem: Vad blev ni då döpta med? De svarade: Med Johannes dop.
Då sa Paulus: Johannes döpte i sanning med omvändelsens dop, och sa till folket att de skulle tro på honom som skulle komma efter honom, det vill säga på Kristus Jesus.
Sedan de hade hört detta lät de döpa sig i Herren Jesu namn.
Och när Paulus lade händerna på dem, kom den Helige Ande över dem och de talade med tungor och profeterade.
Och tillsammans var de omkring tolv män.
Och han gick in i synagogan och talade frimodigt där i tre månader. Han samtalade med dem och övertygade dem om det som hör till Guds rike.
Men när några av dem förhärdade sig och inte trodde utan talade illa om 'den vägen' inför alla de församlade, lämnade han dem och tog med sig lärjungarna och predikade dagligen i skolan som hörde till en viss Tyrannus.
Och detta pågick i två år, så att alla de som bodde i Asien fick höra ordet om Herren Jesus, både judar och greker.
Och Gud gjorde under, av ovanligt slag genom Paulus händer,
så att de också tog dukar och plagg som hade rört hans kropp till de sjuka och sjukdomarna lämnade dem och de onda andarna for ut från dem.
Några kringvandrande judiska andeutdrivare tog sig då för att nämna Herren Jesu namn över dem som hade onda andar, och sa: Vi besvär er vid den Jesus som Paulus predikar.
Och det var sju söner till en viss Skevas, en judisk överstepräst, som gjorde så.
Men den onde anden svarade och sa: Jesus känner jag, och Paulus vet jag om, men vilka är ni?
Och mannen, i vilken den onde anden var, rusade på dem och övermannade dem och besegrade dem så att de nakna och sårade flydde ur huset.
Och detta blev känt för alla judar och greker som bodde i Efesus, och fruktan kom över dem alla, och Herren Jesu namn blev prisat.
Och många av dem som kommit till tro kom och bekände och talade om vad de hade gjort.
Och många av dem som hade bedrivit trolldom bar fram sina böcker och brände upp dem inför alla. När deras värde blev sammanräknat, fann man att det uppgick till femtio tusen silvermynt.
På detta sätt hade Herrens ord mäktig framgång och visade sin kraft.
Då detta hade skett, beslöt sig Paulus i anden att resa till Jerusalem genom Makedonien och Akaja, och sa: När jag har varit där, måste jag också besöka Rom.
Då sände han två av sina medhjälpare, Timoteus och Erastus, till Makedonien, men själv blev han kvar någon tid i Asien.
Och vid den tiden uppstod det stor oro angående 'den vägen'.
För där var en silversmed, som hette Demetrius, som gjorde Dianatempel av silver, vilket gav stora inkomster åt hantverkarna.
Han kallade samman dessa och dem som hade likadant arbete och sa: Män, ni vet att vi har vårt välstånd av detta hantverk.
Och ni ser och hör att denne Paulus inte bara i Efesus, utan i nästan hela Asien har övertygat och vilsefört mycket folk, och säger att de som görs med händer inte är gudar.
Och det är fara för att inte bara vårt yrke får dåligt rykte, utan också att den stora gudinnan Dianas tempel inte blir hållet för att vara något och att hennes härlighet, som Asien och hela världen dyrkar, kommer att försvinna.
Och när de hörde detta blev de uppfyllda av vrede, och de skrek och sa: Stor är efesiernas Diana!
Och det blev uppror i hela staden, och alla rusade på en gång till teatern och släpade med sig Gajus och Aristarkus, de var makedonier och Paulus följeslagare.
Paulus ville då gå in i folkhopen, men lärjungarna tillät honom inte det.
Också några asiarker, som var hans vänner, skickade bud till honom och bad att han inte skulle ge sig in på teatern.
Där skrek den ene ett och den andre något annat. För folkmassan var förvirrad och de flesta visste inte varför de hade samlats.
Då drog de fram ur folkhopen Alexander, som judarna skickade fram. Och Alexander gav tecken med handen, att han ville försvara sig inför folket.
Men när de märkte att han var en jude började de ropa, alla med en mun, och skrek så i nära två timmar: Stor är efesiernas Diana!
Men stadens sekreterare lugnade folket och sa: Ni män av Efesus, vilken människa är det som inte vet att efesiernas stad är dyrkare av den stora gudinnan Dianas tempel och hennes avbild, som har fallit ner från himlen?
Eftersom ingen kan säga emot detta, bör ni hålla er lugna och inte göra något förhastat.
För ni har dragit fram dessa män, som varken är tempelrånare eller smädare av er gudinna.
Därför, om Demetrius och de hantverkare som är med honom vill väcka åtal mot någon, så hålls det rättegångar och det finns landshövdingar. Där kan de anklaga varandra.
Men om ni har frågor angående något annat, så ska det avgöras i den lagliga folkförsamlingen.
För vi riskerar till och med att bli anklagade för det upplopp som har skett i dag. Det finns inte något skäl att anföra när vi ska försvara denna folksamling.
Och efter att ha sagt det upplöste han folksamlingen.