Sedan började han tala till dem i liknelser: En man planterade en vingård och satte stängsel omkring den och grävde en plats för vinpressen och byggde ett torn, och arrenderade ut den åt vinodlare och reste utomlands.
Och då rätta tiden var inne, skickade han en tjänare till vinodlarna för att han skulle få av vingårdens skörd från vinodlarna.
Men de grep honom och slog honom och skickade iväg honom tomhänt.
Därefter skickade han på nytt till dem en annan tjänare, och på honom kastade de stenar och sårade honom i huvudet och skickade iväg honom efter att ha skymfat honom.
Sedan skickade han ännu en till och honom dödade de, och många andra, en del slog de och andra dödade de.
Nu hade han också en son, som han älskade. Till sist sände han också honom till dem och sa: Min son kommer de att ha respekt för.
Men dessa vinodlare sa till varandra: Denne är arvtagaren. Kom, låt oss döda honom så blir arvet vårt.
Då tog de fast honom och dödade honom och kastade ut honom ur vingården.
Vad ska nu vingårdens herre göra? Han ska komma och döda vinodlarna och lämna vingården åt andra.
Har ni inte läst det här stället i Skriften: Den sten som byggnadsarbetarna förkastade, den har blivit en hörnsten?
Av Herren har detta blivit gjort och det är underbart i våra ögon.
Och de sökte efter att gripa honom, men de var rädda för folket. För de förstod att han talade denna liknelse om dem. Så de lämnade honom och gick sin väg.
Och de sände till honom några av fariseerna och Herodes anhängare, för att de skulle få honom fast genom något ord.
Då de kom, sa de till honom: Mästare, vi vet att du är sanningsenlig och bryr dig inte om vad människor tycker, för du gör inte skillnad på människor, utan undervisar rätt om Guds väg. Är det tillåtet att ge kejsaren skatt eller inte? Ska vi ge eller inte ge?
Men han visste om deras hyckleri och sa till dem: Varför sätter ni mig på prov? Ta hit ett mynt, så att jag får se det.
Och de lämnade fram ett. Då sa han till dem: Vems bild och överskrift är detta? Då sa de till honom: Kejsarens.
Då svarade Jesus och sa till dem: Så ge kejsaren det som tillhör kejsaren, och Gud det som tillhör Gud. Och de förundrade sig över honom.
Så kom det några sadduceer till honom, vilka säger att det inte finns någon uppståndelse, och de frågade honom och sa:
Mästare, Mose har gett oss denna föreskrift, att om någon har en bror som dör och efterlämnar hustru, men inte lämnar några barn efter sig, då ska hans bror ta hans hustru och så ge barn åt sin bror.
Nu fanns det sju bröder. Och den förste gifte sig och dog. Han lämnade inga barn efter sig.
Och den andre gifte sig med henne och dog, och inte heller han lämnade några barn efter sig. Och likaså den tredje.
Och alla sju gifte sig med henne men ingen lämnade barn efter sig. Sist av alla dog också hustrun.
Men vid uppståndelsen, när de uppstår, vem av dessa ska hon då vara hustru till? Alla sju var ju gifta med henne.
Då svarade Jesus och sa till dem: Är det inte därför som ni tar fel, eftersom ni varken förstår Skrifterna eller Guds kraft?
För när de uppstår från de döda, gifter de sig inte, inte heller blir de bortgifta, utan de är som änglar i himlarna.
Men när det gäller de döda, att de uppstår, har ni inte läst i Moseboken, hur Gud talade med honom ifrån törnbusken och sa: Jag är Abrahams Gud och Isaks Gud och Jakobs Gud?
Han är inte de dödas Gud, utan de levandes Gud. Därför misstar ni er fullständigt.
Och en av de skriftlärda, som hade hört dem diskutera, och som insåg att han hade svarat dem bra, frågade honom: Vilket är det främsta av alla buden?
Då svarade Jesus honom: Det främsta av alla buden  är detta: Hör, Israel! Herren, vår Gud, Herren är en.
Och du skall älska Herren, din Gud, av hela ditt hjärta och av hela din själ och av hela ditt förstånd och av hela din kraft. Detta är det främsta budet.
Och det andra är likt detta: Du skall älska din nästa som dig själv. Inget annat bud är större än dessa.
Då sa den skriftlärde till honom: Du har rätt, Mästare. Du har sagt sanningen. För Gud är en och det finns inte någon annan förutom honom.
Och att älska honom av hela sitt hjärta och av hela sitt förstånd och av hela sin själ och av hela sin kraft och att älska sin nästa som sig själv, det är mer än alla brännoffer och andra offer.
Då Jesus såg, att han hade svarat förståndigt, sa han till honom: Du är inte långt från Guds rike. Sedan vågade ingen fråga honom mer.
Och Jesus började tala och sa när han undervisade i templet: Hur kan de skriftlärda säga, att Kristus är Davids son?
För David själv säger genom den Helige Ande: Herren sa till min Herre: Sätt dig på min högra sida, tills jag har lagt dina fiender till en fotpall för dina fötter.
Så kallar David själv honom Herre. Hur kan han då vara hans son? Och den stora folkskaran hörde honom gärna.
Sedan sa han till dem i sin undervisning: Akta er för de skriftlärda, som vill gå omkring i långa kläder och bli hälsade på torgen,
och sitta på de främsta sittplatserna i synagogorna och på de främsta platserna vid festmåltiderna.
De äter änkorna ur husen, och ber långa böner för syns skull. De ska få en strängare dom.
Och Jesus satte sig mitt emot offerkistan och såg hur folket lade pengar i offerkistan. Och många rika lade ner mycket.
Men en fattig änka kom och lade ner två små kopparmynt, det är några ören.
Då kallade han sina lärjungar till sig och sa till dem: Sannerligen säger jag er att denna fattiga änka har lagt dit mer än alla de andra som lade något i offerkistan.
För de lade alla dit av sitt överflöd, men hon lade dit av sin fattigdom allt som hon ägde, allt hon hade att leva på.