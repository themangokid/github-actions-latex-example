För övrigt, mina bröder, gläd er i Herren. Att skriva till er samma sak är för mig inte något besvär, och för er är det en trygghet.
Se upp för hundarna, se upp för de onda arbetarna, se upp för sönderskärelsen.
För vi är de omskurna, vi som tjänar Gud i anden och berömmer oss av Kristus Jesus och inte förtröstar på köttet,
även om också jag skulle kunna förlita mig på köttet. Om någon annan tycker att han kan förlita sig på köttet, så kan jag det ännu mer:
Omskuren på åttonde dagen, av Israels folk, av Benjamins stam, en hebré av hebreer, efter lagen en farisé,
i fråga om iver en förföljare av församlingen, i fråga om den rättfärdighet som är efter lagen, oklanderlig.
Men det som var en vinning för mig, det har jag för Kristi skull räknat som en förlust.
Ja, utan tvekan. Och jag räknar allt som förlust på grund av det som är långt mer värt: kunskapen om Kristus Jesus, min Herre. För hans skull har alltsammans förlorat sitt värde och jag räknar det som skräp, för att jag ska vinna Kristus,
och bli funnen i honom, inte med min egen rättfärdighet som kommer av lagen, utan den som kommer genom Kristi tro, rättfärdigheten av Gud genom tron,
för att lära känna honom och hans uppståndelses kraft och bli delaktig i hans lidanden, i det att jag blir lik honom i hans död,
om jag så skulle kunna nå fram till uppståndelsen från de döda.
Inte som om jag redan har uppnått det eller redan är fullkomlig, men jag jagar efter att gripa det eftersom jag själv har blivit gripen av Kristus Jesus.
Bröder, jag menar inte att jag redan har gripit det, men ett gör jag: Jag glömmer det som ligger bakom och sträcker mig mot det som ligger framför.
Jag jagar mot målet, för segerlönen, enligt Guds kallelse ovanifrån i Kristus Jesus.
Låt oss därför, så många som är fullkomliga, tänka så. Och om ni i något avseende tänker annorlunda, så ska Gud uppenbara också detta för er.
Men, så långt som vi har kommit, låt oss vandra efter samma regel och ha samma tankesätt.
Var mina efterföljare, bröder, och se på dem som lever så, efter den förebild ni har i oss.
Jag har ofta sagt till er, och säger det nu också under tårar, att många lever såsom fiender till Kristi kors,
vilkas slut är undergång. De har buken till sin Gud och sin ära i det som är deras skam, dessa som bara tänker på det jordiska.
Men vi har vårt medborgarskap i himlarna, varifrån vi även väntar Frälsaren, Herren Jesus Kristus,
som ska förvandla vår förgängliga kropp, så att den blir lik hans härlighetskropp, genom den kraft varmed han också förmår underlägga sig allt.