Döm inte, så att ni inte blir dömda.
För med den dom ni dömer med ska ni bli dömda, och med det mått som ni mäter med ska det mätas upp tillbaka åt er.
Men varför ser du flisan i din broders öga men märker inte bjälken i ditt eget öga?
Eller hur kan du säga till din broder: Låt mig ta ut flisan ur ditt öga, och se, du har en bjälke i ditt eget öga?
Hycklare, ta först ut bjälken ur ditt eget öga, och sedan kommer du att se klart nog för att ta ut flisan ur din broders öga.
Ge inte det som är heligt åt hundarna, och kasta inte era pärlor för svinen, så att de inte trampar dem under sina fötter och vänder sig om och river sönder er.
Be och ni ska få, sök och ni ska finna, bulta och det ska öppnas för er.
För var och en som ber, han får, och den som söker, han finner, och för honom som bultar ska det öppnas.
Eller vem är den människa bland er, som då hans son ber om bröd, ger honom en sten?
Eller om han ber om en fisk, skulle han då ge honom en orm?
Om nu ni som är onda förstår att ge era barn goda gåvor, hur mycket mer ska inte er Fader, som är i himlarna, ge det som är gott åt dem som ber honom?
Därför, allt det ni vill att människorna ska göra för er, det ska ni också göra för dem, för detta är lagen och profeterna.
Gå in genom den trånga porten. För den port är vid, och den väg är bred som leder till fördärvet, och det är många som går in genom den.
För den port är trång, och den väg är smal som leder till livet, och det är få som finner den.
Men akta er för de falska profeterna, som kommer till er i fårakläder, men i sitt inre är rovgiriga vargar.
Av deras frukt ska ni känna dem. Inte plockar man väl vindruvor från törnen, eller fikon från tistlar?
Så bär vart och ett gott träd god frukt, men ett dåligt träd bär dålig frukt.
Ett gott träd kan inte bära dålig frukt, inte heller kan ett dåligt träd bära god frukt.
Vart och ett träd som inte bär god frukt huggs ner och kastas i elden.
Därför ska ni känna dem av deras frukt.
Inte alla som säger Herre, Herre, till mig ska komma in i himmelriket, utan den som gör min Faders vilja som är i himlarna.
På den dagen ska många säga till mig: Herre, Herre, har vi inte profeterat i ditt namn, och i ditt namn drivit ut onda andar, och i ditt namn gjort många kraftgärningar?
Men då ska jag säga dem som det är: Jag har aldrig känt er. Gå bort ifrån mig, ni lagbrytare.
Därför, var och en som hör dessa mina ord och gör efter dem, honom vill jag likna vid en vis man, som byggde sitt hus på klippan.
Och slagregn föll, och floderna kom, och vindarna blåste och stötte mot huset, men det föll inte omkull, eftersom det var grundat på klippan.
Men var och en som hör dessa mina ord och inte gör efter dem, han liknar en oförståndig man, som byggde sitt hus på sanden.
Och slagregn föll, och floderna kom, och vindarna blåste och stötte mot huset, och det föll omkull, och dess fall var stort.
Och det hände, att när Jesus hade avslutat detta tal, var folket mycket häpna över hans undervisning.
För han undervisade dem med makt, och inte som de skriftlärda.