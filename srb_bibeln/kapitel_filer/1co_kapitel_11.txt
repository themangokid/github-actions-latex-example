Var mina efterföljare, liksom också jag är det till Kristus.
Vidare, bröder, berömmer jag er för att ni tänker på mig i allt och håller fast vid de föreskrifter som jag överlämnade åt er.
Men jag vill att ni ska veta att Kristus är var mans huvud, och att mannen är kvinnans huvud och att Gud är Kristi huvud.
Varje man som har något på huvudet när han ber eller profeterar vanärar sitt huvud.
Men var kvinna som ber eller profeterar utan något på huvudet vanärar sitt huvud. För det är detsamma som om hon var rakad.
För om en kvinna inte har något på sitt huvud, så kan hon lika väl klippa av sitt hår, men eftersom det är en skam för en kvinna att klippa av håret eller raka av det, så ska hon ha något på huvudet.
För en man ska ju inte ha något på huvudet, eftersom han är Guds avbild och ära. Men kvinnan är mannens ära.
För mannen är inte av kvinnan, utan kvinnan är av mannen.
Och inte heller skapades mannen för kvinnans skull utan kvinnan för mannens skull.
Därför ska kvinnan ha en makt på huvudet för änglarnas skull.
Men i Herren är varken mannen utan kvinnan, eller kvinnan utan mannen.
För liksom kvinnan är av mannen, så är också mannen genom kvinnan, men alltsammans är av Gud.
Döm bland er själva: Passar det sig att en kvinna ber till Gud utan att ha något på huvudet?
Eller lär inte själva naturen er att det är en skam för en man om han har långt hår?
Men om en kvinna har långt hår så är det en ära för henne. Håret har hon fått till att skyla sig med.
Men om någon vill strida om detta, så har vi inte en sådan sed, inte heller Guds församlingar.
När jag nu ger er följande föreskrifter kan jag inte berömma er, eftersom era sammankomster är mer till skada än till nytta.
För det första så hör jag att det förekommer splittringar bland er när ni kommer samman i församlingen, och delvis tror jag att det är så.
För partier måste ju finnas bland er, för att det ska visa sig vilka det är bland er som består provet.
När ni nu kommer tillsammans så är det inte för att äta Herrens måltid,
för vid måltiden tar var och en för sig av sin egen mat före de andra och så får den ene hungra medan den andre är berusad.
Har ni då inte era hem där ni kan äta och dricka? Eller föraktar ni Guds församling och vill ni få dem att skämmas som inget har? Vad ska jag säga till er? Ska jag berömma er? I detta fall berömmer jag er inte.
För jag har från Herren tagit emot vad jag också har meddelat er, att i den natt då Herren Jesus blev förrådd, tog han ett bröd,
och när han hade tackat, bröt han det och sa: Tag, ät. Detta är min kropp som är bruten för er. Gör detta till minne av mig.
På samma sätt tog han också bägaren efter måltiden och sa: Denna bägare är det nya förbundet i mitt blod. Så ofta ni dricker den, gör det till minne av mig.
För så ofta ni äter detta bröd och dricker denna bägare, förkunnar ni Herrens död till dess han kommer.
Den som därför äter detta bröd eller dricker Herrens bägare på ett ovärdigt sätt, blir skyldig till Herrens kropp och blod.
Men människan må pröva sig själv, och så äta av brödet och dricka av bägaren.
För den som äter och dricker på ett ovärdigt sätt, äter och dricker en dom över sig, då han inte åtskiljer Herrens kropp.
Därför finns det många svaga och sjuka bland er, och många är insomnade.
För om vi dömde oss själva, så skulle vi inte bli dömda.
Men när vi blir dömda, fostras vi av Herren, för att vi inte ska bli fördömda tillsammans med världen.
Därför, mina bröder, när ni kommer tillsammans för att äta, så vänta på varandra.
Men om någon är hungrig ska han äta hemma, så att ni inte kommer tillsammans till en dom. Och det övriga ska jag ge föreskrifter om när jag kommer.