Därför ska vi desto mer ge akt på det vi har hört, så att vi inte driver bort ifrån det.
För om det ord som talades genom änglarna stod fast, och varje överträdelse och olydnad fick sitt rättvisa straff som lön,
hur ska då vi kunna fly undan, om vi inte bryr oss om en så stor frälsning, som först blev predikad av Herren och sedan bekräftad för oss av dem som hade hört honom.
Gud gav också sitt vittnesbörd både med tecken och under och många slags kraftgärningar och med den Helige Andes gåvor enligt sin vilja.
För det är inte under änglar han har lagt den kommande världen som vi talar om.
Men någon har någonstans vittnat och sagt: Vad är en människa, att du tänker på henne, eller en Människoson, att du tar dig an honom?
En liten tid gjorde du honom ringare än änglarna. Med ära och härlighet krönte du honom och satte honom över dina händers verk.
Allt har du lagt under hans fötter. När han lade allt under honom, undantog han inget som inte är lagt under honom. Men ännu ser vi inte att allt är lagt under honom.
Men Jesus, som en liten tid blev gjord ringare än änglarna, för att han skulle lida döden, ser vi krönt med ära och härlighet, för att han genom Guds nåd skulle smaka döden för alla.
För det passade honom, för vilkens skull allt är och genom vilken allt är, att då han förde många söner till härlighet, genom lidanden fullkomna upphovsmannen till deras frälsning.
För både den som helgar och de som blir helgade är alla från en, därför skäms han inte för att kalla dem bröder,
och säger: Jag ska förkunna ditt namn för mina bröder och mitt i församlingen ska jag lovsjunga dig.
Och vidare: Jag ska sätta min förtröstan på honom. Och ytterligare: Se, jag och barnen som Gud har gett mig.
Eftersom nu barnen är delaktiga av kött och blod, blev också han på liknande sätt delaktig av detsamma, för att han genom sin död skulle göra honom maktlös som hade döden i sitt våld, det vill säga djävulen,
och göra alla dem fria som av fruktan för döden hade varit underkastade slaveri hela sitt liv.
För han tar ju inte sig an änglar, utan Abrahams säd tar han sig an.
Därför måste han i allt bli lik bröderna, för att han skulle vara barmhärtig och en trogen överstepräst inför Gud för att sona folkets synder.
För därigenom att han blev plågad och frestad, kan han hjälpa dem som frestas.