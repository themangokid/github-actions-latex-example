Bröder, om någon ändå skulle ertappas med en överträdelse, så ska ni som är andliga hjälpa en sådan till rätta i en anda av mildhet. Men se till att inte också du själv blir frestad.
Bär varandras bördor, och uppfyll på så sätt Kristi lag.
För om någon tror sig vara något, fast han ingenting är, bedrar han sig själv.
Men var och en ska pröva vad han själv har uträttat och då ska han ha sitt beröm endast för det han själv är och inte efter vad andra är.
För var och en ska bära sin egen börda.
Men den som blir undervisad i ordet ska dela med sig av allt gott till honom som undervisar.
Låt er inte bli vilseförda. Gud driver man inte med, för vad en människa sår, det ska hon också skörda.
För den som sår i sitt kött ska av köttet skörda förgängelse, men den som sår i Anden ska av Anden skörda evigt liv.
Och låt oss inte tröttna på att göra det goda, för när tiden är inne ska vi skörda, om vi inte ger upp.
Låt oss därför göra gott mot alla människor medan vi har tillfälle, men framför allt mot dem som är våra syskon i tron.
Se, hur långt brev jag har skrivit till er med min egen hand.
Alla de som vill ha ett gott anseende här i köttet, de tvingar er till omskärelse bara därför att de inte ska bli förföljda för Kristi kors skull.
För inte ens de som låter omskära sig håller lagen, men de vill att ni ska låta omskära er, så att de kan berömma sig av ert kött.
Men för min del vill jag aldrig någonsin berömma mig av något annat än av vår Herre Jesu Kristi kors, genom vilket världen är korsfäst för mig och jag för världen.
För i Kristus Jesus är varken omskärelse eller förhud till någon nytta, utan en ny skapelse.
Och alla de som vandrar efter denna regel, må frid och barmhärtighet vara över dem och över Guds Israel.
Härefter må ingen mer vålla mig bekymmer, för jag bär Herren Jesu märken på min kropp.
Vår Herre Jesu Kristi nåd vare med er ande, bröder. Amen.