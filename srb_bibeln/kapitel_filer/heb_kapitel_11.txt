Men tron är en övertygelse om det som man hoppas, en visshet om det man inte ser.
För genom den har fäderna fått sitt vittnesbörd.
Genom tron förstår vi att universum har skapats genom Guds ord, så att det synliga inte har blivit till av det som vi kan se.
Genom tron bar Abel fram ett bättre offer åt Gud än Kain. Genom den fick han vittnesbördet att han var rättfärdig, då Gud gav ett gott vittnesbörd om hans gåvor, och genom den talar han ännu, trots att han är död.
Genom tron blev Enok hämtad, så att han inte skulle se döden, och man fann honom inte mer därför att Gud hade hämtat honom. För innan han hämtades, hade han fått vittnesbördet att han behagade Gud.
Men utan tro är det omöjligt att behaga Gud, för den som vill komma till Gud måste tro att Gud är till, och att han lönar dem som ihärdigt söker honom.
Genom tron byggde Noa i gudsfruktan en ark till räddning för sin familj, sedan han hade fått en gudomlig varning om de ting som ännu inte var synliga, och genom den dömde han världen och blev arvinge till den rättfärdighet som är av tron.
Genom tron var Abraham lydig då han blev kallad att dra ut till det land som han skulle få i arv, och han gav sig iväg utan att veta vart han skulle komma.
Genom tron levde han i det utlovade landet som i ett främmande land. Och bodde i tält med Isak och Jakob, som var medarvingar till samma löfte,
för han väntade på staden med de fasta grundvalarna, vars byggmästare och skapare är Gud.
Genom tron fick också Sarah själv kraft att bli mor till en avkomma, och fast hon var överårig födde hon, för hon litade på honom som hade gett löftet.
Därför fick han också, denne ende man som dessutom var så gott som död, så många avkomlingar som stjärnorna på himlen och så oräkneliga som sanden på havets strand.
I tron har alla dessa dött utan att ha fått vad som var utlovat. De hade bara sett det i fjärran och trott på det och hälsat det och bekänt att de var gäster och främlingar på jorden.
För de som säger så visar att de söker ett hemland.
Och, i sanning, om de hade menat det land som de kommit ifrån, så hade de haft tid att vända tillbaka.
Men nu längtade de till ett bättre, det himmelska. Därför skäms inte Gud för att kallas deras Gud, för han har ställt i ordning en stad åt dem.
Genom tron bar Abraham fram Isak som offer när han blev satt på prov. Sin enfödde son bar han fram som offer, trots att han hade fått löftena,
och till honom hade det blivit sagt: Genom Isak ska säd uppkallas efter dig.
För han tänkte att Gud var mäktig att också uppväcka från de döda. Därifrån fick han också honom tillbaka, bildligt talat.
Genom tron välsignade Isak Jakob och Esau angående det som skulle komma.
Genom tron välsignade Jakob Josefs båda söner då han låg för döden och tillbad, lutad mot änden av sin stav.
Genom tron påminde Josef, då han skulle dö, om Israels barns uttåg och gav befallning om sina ben.
Genom tron hölls Mose efter sin födelse gömd av sina föräldrar i tre månader, därför att de såg att han var ett vackert barn, och lät sig inte skrämmas av kungens befallning.
Genom tron vägrade Mose att kallas Faraos dotterson, när han hade blivit vuxen,
och valde hellre att bli illa behandlad tillsammans med Guds folk än att för en kort tid njuta av synden.
Och höll Kristi smälek för större rikedom än skatterna i Egypten, för han hade sin blick riktad mot lönen.
Genom tron lämnade han Egypten, utan att frukta kungens vrede. Han härdade ut därför att han liksom såg den Osynlige.
Genom tron har han anordnat påsken och blodsbestrykningen, för att inte han som fördärvade de förstfödda skulle röra dem.
Genom tron gick de genom Röda havet som på torra land, men när egyptierna försökte, dränktes de.
Genom tron föll Jerikos murar efter att man gått runt omkring dem i sju dagar.
Genom tron slapp skökan Rahab att gå förlorad tillsammans med dem som inte trodde, eftersom hon med frid hade tagit emot spejarna.
Och vad mer ska jag säga? För tiden skulle inte räcka om jag skulle berätta om Gideon och Barak och Simson och Jefta, samt om David och Samuel och profeterna.
Dessa som genom tron besegrade kungariken, utövade rättfärdighet, fick löften uppfyllda, täppte till lejons gap,
släckte kraftig eld, undkom svärdsegg. De var svaga men blev starka, de blev tappra i strid och drev främmande härar på flykten.
Kvinnor fick tillbaka sina döda genom uppståndelse. Andra torterades och accepterade ingen befrielse, för att de skulle få en bättre uppståndelse.
Och andra fick utstå hån och gisselslag, och dessutom bojor och fängelse.
De blev stenade, söndersågade, satta på prov, dödade med svärd. De gick omkring i fårskinn och getskinn, led brist, blev plågade och misshandlade.
Dessa som världen inte var värdig att hysa. De irrade omkring i öknar och på berg, och i grottor och hålor på jorden.
Men alla dessa som har fått vittnesbördet genom tron, fick inte det som var utlovat.
Gud har på förhand utsett något bättre åt oss, för att de inte skulle bli fullkomnade utan oss.