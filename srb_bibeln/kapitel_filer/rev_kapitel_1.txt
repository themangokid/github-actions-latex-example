Detta är Jesu Kristi uppenbarelse, som Gud gav honom för att visa för sina tjänare vad som snart måste ske. Och han gjorde det känt genom att sända sin ängel till sin tjänare Johannes,
som har vittnat om Guds ord och Jesu Kristi vittnesbörd, och allt det han såg.
Salig är den som läser och de som hör profetians ord och som håller fast vid det som står skrivet i den. För tiden är nära.
Johannes till de sju församlingarna i Asien: Nåd vare med er och frid från honom som är och som var och som ska komma, och från de sju andarna som är inför hans tron,
och från Jesus Kristus, det trogna vittnet, den förstfödde från de döda och fursten över jordens kungar. Honom som älskat oss och renat oss från våra synder med sitt blod,
och gjort oss till kungar och präster åt Gud och sin Fader, honom tillhör äran och herraväldet i evigheternas evigheter. Amen.
Se, han kommer med skyarna och varje öga ska se honom, också de som har genomborrat honom och alla jordens stammar ska jämra sig över honom. Ja, amen.
Jag är Alfa och Omega, begynnelsen och änden, säger Herren, han som är och som var och som ska komma, den Allsmäktige.
Jag, Johannes, som både är er broder och delaktig i lidandet och i riket och Jesu Kristi uthållighet, var på den ö som kallas Patmos för Guds ords skull och för Jesu Kristi vittnesbörds skull.
Jag var i Anden på Herrens dag och jag hörde bakom mig en stark röst som av en basun,
som sa: Jag är Alfa och Omega, den förste och den siste. Och vad du ser, skriv ner det i en bokrulle, och sänd den till de sju församlingarna, som är i Asien: till Efesus och till Smyrna och till Pergamus och till Tyatira och till Sardes och till Filadelfia och till Laodicea.
Och jag vände mig om för att se rösten som talade med mig. Och när jag vände mig om, såg jag sju ljusstakar av guld
och mitt ibland de sju ljusstakarna en som var lik Människosonen, klädd i en dräkt som räckte ner till fötterna och med ett bälte av guld kring bröstet.
Och hans huvud och hår var vitt som ull, så vitt som snö, och hans ögon var som eldslågor.
Och hans fötter var såsom skinande malm som glöder i ugnen, och hans röst var som dånet av väldiga vatten.
Och i sin högra hand hade han sju stjärnor och ut från hans mun gick ett skarpt tveeggat svärd, och hans ansikte var såsom solen, när den skiner i sin kraft.
Och när jag såg honom föll jag ner som död för hans fötter. Men han lade sin högra hand på mig och sa till mig: Var inte rädd! Jag är den förste och den siste
och den levande. Och jag var död, men se, jag lever i evigheternas evigheter. Amen. Och jag har nycklarna till dödsriket och döden.
Skriv det du har sett, vad som nu är och vad som ska ske härefter.
Hemligheten med de sju stjärnorna som du har sett i min högra hand, och de sju ljusstakarna av guld: De sju stjärnorna är de sju församlingarnas änglar, och de sju ljusstakarna som du såg är de sju församlingarna.