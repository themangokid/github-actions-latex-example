Därför är jag, Paulus, Kristi Jesu fånge för er skull, ni hedningar.
Ni har väl hört om det uppdrag som Gud i sin nåd gav mig för er skull,
hur han genom en uppenbarelse gjorde hemligheten känd för mig, som jag förut i korthet har skrivit,
genom vilket ni kan förstå när ni läser detta, vilken insikt jag har i Kristi hemlighet,
som inte varit känt bland människors barn i tidigare generationer, såsom den nu genom Anden har blivit uppenbarad för hans heliga apostlar och profeter,
att hedningarna skulle bli medarvingar och höra till samma kropp och bli delaktiga i hans löfte i Kristus, genom evangeliet,
vars tjänare jag har blivit efter den gåva av Guds nåd, som gavs åt mig genom hans mäktiga kraft.
Åt mig, som är den allra ringaste bland alla heliga, gavs denna nåd att bland hedningarna predika evangeliet om Kristi ofattbara rikedom.
Och att upplysa alla om, vad delaktigheten är i den hemlighet som från världens begynnelse har varit fördold i Gud, som har skapat allt genom Jesus Kristus,
för att Guds mångfaldiga vishet nu genom församlingen skulle bli känd för furstendömena och makterna i det himmelska,
enligt det eviga beslut som han utförde i Kristus Jesus, vår Herre.
I honom har vi frimodighet och förtröstan om tillträde genom tron på honom.
Därför ber jag, att ni inte ska tappa modet genom mina lidanden för er skull, vilka är er ära.
Därför böjer jag mina knän för vår Herre Jesu Kristi Fader,
från vilken varje familj i himlen och på jorden har sitt namn,
för att han enligt sin härlighets rikedom ville ge er kraft så att ni blir styrkta till den inre människan genom hans Ande,
att Kristus genom tron kan bo i era hjärtan, rotade och grundade i kärleken,
så att ni med alla de heliga ska kunna förstå vad bredden och längden och djupet och höjden är,
och lära känna Kristi kärlek som övergår kunskapen, för att ni ska bli uppfyllda av all Guds fullhet.
Men honom som förmår göra oändligt mycket mer än allt det vi ber eller tänker, enligt den kraft som verkar i oss,
honom tillhör äran i församlingen genom Kristus Jesus, genom alla släktled i evigheternas evighet. Amen.