Och när de närmade sig Jerusalem och kom till Betfage vid Oljeberget, då sände Jesus iväg två lärjungar
och sa till dem: Gå in i byn som ligger framför er och genast ska ni finna ett åsnesto bundet, och ett föl bredvid henne. Lös dem och led dem till mig.
Och om någon säger något till er, ska ni säga: Herren behöver dem, och genast ska han skicka iväg dem.
Men allt detta hände för att det skulle uppfyllas som var sagt genom profeten, som sa:
Säg till dottern Sion: Se, din Konung kommer till dig, ödmjuk, ridande på en åsna och på ett föl, en arbetsåsnas föl.
Och lärjungarna gav sig iväg och gjorde som Jesus hade befallt dem.
De hämtade åsnestoet och fölet och lade sina kläder på dem, och de satte upp honom på det.
Och den stora folkmassan bredde ut sina kläder på vägen, och andra skar kvistar av träden och strödde på vägen.
Och folket, som gick före och de som följde efter, ropade och sa: Hosianna, Davids Son. Välsignad är han som kommer i Herrens namn. Hosianna i höjden!
Och när han kom in i Jerusalem, kom hela staden i rörelse och man frågade: Vem är denne?
Då sa folket: Det är Jesus, Profeten, från Nasaret i Galileen.
Och Jesus gick in i Guds tempel och drev ut alla som köpte och sålde i templet, och stötte omkull penningväxlarnas bord och stolarna för dem som sålde duvor,
och sa till dem: Det står skrivet: Mitt hus ska kallas ett bönehus. Men ni har gjort det till ett rövarnäste.
Och blinda och lama kom till honom i templet, och han botade dem.
När översteprästerna och de skriftlärda såg de under som han gjorde, och barnen som ropade i templet och sa: Hosianna, Davids Son, blev de mycket upprörda
och sa till honom: Hör du vad dessa säger? Då sa Jesus till dem: Ja. Har ni aldrig läst: Av barns och spädbarns mun har du berett dig lovprisning?
Då lämnade han dem och gick ut ur staden till Betania och övernattade där.
När han tidigt på morgonen återvände till staden blev han hungrig.
Och då han fick se ett fikonträd vid vägen, gick han fram till det, men fann inget på det, utan bara löv. Då sa han till det: Aldrig någonsin mer ska det växa frukt på dig. Och kort därefter vissnade fikonträdet.
När lärjungarna såg detta, förundrade de sig och sa: Hur kunde fikonträdet vissna så plötsligt?
Då svarade Jesus och sa till dem: Sannerligen säger jag er: Om ni har tro och inte tvivlar, ska ni inte bara göra sådant som hände med fikonträdet, utan ni ska också kunna säga till detta berg: Lyft dig upp, och kasta dig i havet, och det ska ske.
Och allt vad ni med tro ber om i er bön, det ska ni få.
När han kom in i templet, gick översteprästerna och folkets äldste till honom medan han undervisade, och sa: Med vilken makt gör du detta? Och vem har gett dig denna makt?
Då svarade Jesus och sa till dem: Också jag har en sak att fråga er. Om ni svarar mig på den, ska också jag säga er med vilken makt jag gör detta.
Varifrån var Johannes dop? Från himlen eller från människor? Då samrådde de med varandra och sa: Om vi säger: Från himlen, så säger han till oss: Varför trodde ni då honom inte?
Men om vi säger: Från människor, så fruktar vi för folket, eftersom alla håller Johannes för en profet.
Då svarade de Jesus och sa: Vi vet inte. Då sa han till dem: Så säger inte heller jag er, med vilken makt jag gör detta.
Men vad anser ni? En man hade två söner. Och han gick till den förste och sa: Min son, gå i dag och arbeta i min vingård.
Han svarade och sa: Jag vill inte. Men efteråt ångrade han sig och gick.
Och han gick till den andre och sa på samma sätt. Då svarade han och sa: Jag går, Herre. Men han gick inte.
Vem av de två gjorde det fadern ville? De sa till honom: Den förste. Jesus sa till dem: Sannerligen säger jag er att tullindrivare och skökor ska gå in i Guds rike före er.
För Johannes kom till er på rättfärdighetens väg, och ni trodde honom inte, men tullindrivarna och skökorna trodde honom. Och när ni såg det, ångrade ni er inte efteråt, så att ni trodde honom.
Hör en annan liknelse: Det var en jordägare, som planterade en vingård och satte ett stängsel omkring den, och grävde ut en vinpress därinne och byggde ett torn, och arrenderade ut den åt vinodlare och for utomlands.
När nu skördetiden kom, skickade han sina tjänare till vinodlarna för att de skulle hämta dess frukt åt honom.
Då tog vinodlarna fast hans tjänare. En piskade de och en annan slog de ihjäl och en annan stenade de.
Åter skickade han andra tjänare, fler än de första. Men de gjorde med dem på samma sätt.
Och till sist skickade han sin son till dem och sa: De kommer att ha respekt för min son.
Men när vinodlarna fick se sonen, sa de till varandra: Denne är arvingen. Kom, låt oss döda honom och ta hans arv.
Och de tog fast honom, drev ut honom ur vingården och dödade honom.
När nu vingårdens herre kommer, vad ska han göra med dessa vinodlare?
De sa till honom: De onda ska han ge en smärtsam död, och sin vingård ska han arrendera ut åt andra vinodlare, som ger honom frukten i rätt tid.
Jesus sa till dem: Har ni aldrig läst i Skrifterna: Den sten som byggnadsarbetarna förkastade, den har blivit en hörnsten. Av Herren har detta blivit gjort, och det är underbart i våra ögon.
Därför säger jag er, att Guds rike ska tas från er och ges åt ett folk som bär dess frukt.
Och den som faller på den stenen, blir krossad, men den som stenen faller på, han ska smulas sönder.
Och när översteprästerna och fariseerna hörde hans liknelser, förstod de att han talade om dem.
De ville gripa honom men var rädda för folket, eftersom de ansåg honom vara en profet.