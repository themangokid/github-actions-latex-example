En äldre man ska du inte tillrättavisa med hårda ord, utan förmana honom såsom en far, yngre män såsom bröder,
äldre kvinnor såsom mödrar, yngre kvinnor såsom systrar, i all renhet.
Hedra änkor som verkligen är änkor.
Men om en änka har barn eller barnbarn, så ska dessa först lära sig att visa vördnad mot sin egen familj och ge tillbaka vad de är skyldiga sina föräldrar, för det är gott och välbehagligt inför Gud.
Men den som verkligen är en änka och blivit ensam, hon har satt sitt hopp till Gud och håller ut i bön och åkallan natt och dag.
Men en sådan som lever i vällust är levande död.
Och detta ska du inskärpa, så att de kan vara fria från klander.
Men om nu någon inte har omsorg om sina egna och särskilt då sin egen familj, så har han förnekat tron och är värre än en hedning.
Till änka ska den väljas ut, som inte är yngre än sextio år och har varit en enda mans hustru,
och har vittnesbörd om goda gärningar, om hon har fostrat barn, om hon har visat gästvänlighet, om hon har tvättat de heligas fötter, om hon har hjälpt de nödställda, om hon vinnlagt sig om att alltid göra gott.
Men de unga änkorna ska du avvisa, för deras begär får dem att vända sig bort från Kristus och de vill gifta sig,
och de drar domen över sig, eftersom de har brutit sin första tro.
Dessutom lär de sig att gå omkring i husen utan att göra något. Och inte nog med att de ingenting gör, utan de är också skvalleraktiga och lägger sig i det som inte angår dem och talar om sådant som man inte bör tala om.
Därför vill jag att unga änkor gifter sig, föder barn, förestår var och en sitt hus och inte ger motståndaren något tillfälle att tala illa om dem.
Några har ju redan vänt sig bort och följt Satan.
Om någon troende, man eller kvinna har änkor att sörja för, så ska de försörja dem och inte betunga församlingen, för att den ska kunna försörja dem som verkligen är änkor.
De äldste som sköter sin uppgift väl ska man anse värda dubbel heder, särskilt de som arbetar med ordet och undervisningen.
För Skriften säger: Du ska inte binda för munnen på oxen som tröskar, och: Arbetaren är värd sin lön.
Ta inte upp en anklagelse mot någon av de äldste, om det inte finns två eller tre vittnen.
De som syndar ska du tillrättavisa inför alla så att också de andra känner fruktan.
Jag uppmanar dig inför Gud och Herren Jesus Kristus och inför de utvalda änglarna, att du iakttar detta utan någon förutfattad mening och inte handlar partiskt.
Lägg inte förhastat händerna på någon och gör dig inte delaktig i andras synder. Bevara dig själv ren.
Drick inte längre vatten, utan använd lite vin för din mages skull, och därför att du ofta är sjuk.
En del människors synder ligger i öppen dag och får sin dom i förväg, men hos andra kommer de fram först senare.
På samma sätt med de goda gärningarna, de ligger i öppen dag, och de som inte gör det, kan inte förbli dolda.