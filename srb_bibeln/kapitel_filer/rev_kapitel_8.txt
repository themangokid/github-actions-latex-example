Och när han bröt det sjunde sigillet, blev det tyst i himlen omkring en halv timme.
Och jag såg de sju änglarna som står inför Gud, och åt dem gavs sju basuner.
Och en annan ängel kom och ställde sig vid altaret, och han hade ett rökelsekar av guld, och åt honom gavs mycket rökelse, för att han skulle lägga det till alla de heligas böner på altaret av guld som var framför tronen.
Och röken från rökelsen med de heligas böner steg från ängelns hand upp inför Gud.
Och ängeln tog rökelsekaret och fyllde det med eld från altaret och kastade ner det på jorden. Och det blev dån, åska och blixtar och jordbävning.
Och de sju änglarna med de sju basunerna gjorde sig redo att blåsa i dem.
Och den förste ängeln blåste i sin basun. Då kom det hagel och eld, blandat med blod, och det blev kastat ner på jorden, och tredjedelen av träden brändes upp, och allt grönt gräs brändes upp.
Och den andre ängeln blåste i sin basun, och något som liknade ett stort brinnande berg blev kastat i havet, och tredjedelen av havet blev blod.
Och tredjedelen av de skapade varelserna, som var i havet och som hade liv, dog, och tredjedelen av fartygen gick under.
Och den tredje ängeln blåste i sin basun, då föll från himlen en stor stjärna, brinnande som en fackla, och den föll ner över en tredjedel av floderna och vattenkällorna.
Och stjärnans namn kallas Malört, och tredjedelen av vattnet förvandlades till malört, och många människor dog av vattnet, därför att det hade blivit bittert.
Och den fjärde ängeln blåste i sin basun. Då träffades tredjedelen av solen och tredjedelen av månen och tredjedelen av stjärnorna, så att tredjedelen av dem förmörkades, och en tredjedel av dagen miste sitt ljus, och natten likaså.
Och jag såg och hörde en ängel, som flög fram mitt på himlen. Den sa med hög röst: Ve, ve, ve över dem som bor på jorden, för de återstående basunstötarna från de tre änglarna som kommer att blåsa i sina basuner.