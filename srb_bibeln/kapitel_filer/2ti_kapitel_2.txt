Så bli nu, min son, allt starkare genom nåden som är i Kristus Jesus.
Och det som du har hört av mig inför många vittnen ska du anförtro åt pålitliga människor, som är dugliga att också undervisa andra.
Lid också du som en god Jesu Kristi soldat.
Ingen soldat är upptagen med bekymmer för sin försörjning, för han vill vara den till belåtenhet som har värvat honom som soldat.
Och om någon tävlar, blir han inte krönt med segerkransen om han inte tävlar enligt reglerna.
Jordbrukaren som arbetar hårt måste först få del av skörden.
Tänk på vad jag säger, och må Herren ge dig förstånd i allt.
Kom ihåg att Jesus Kristus, av Davids säd, har uppstått från de döda, enligt det evangelium jag predikar,
för det lider jag och bär till och med bojor som en förbrytare. Men Guds ord bär inte bojor.
Därför uthärdar jag allt för de utvaldas skull, för att också de ska vinna frälsningen, som är i Kristus Jesus, med evig härlighet.
Detta är ett ord att lita på: För om vi har dött med honom, så ska vi också leva med honom.
Om vi uthärdar, så ska vi också regera med honom. Om vi förnekar honom, så ska han också förneka oss.
Om vi är trolösa, så blir han ändå trofast. Han kan inte förneka sig själv.
Påminn om detta och förmana dem inför Herren att inte strida om ord till ingen nytta, till fördärv för dem som hör på.
Gör allt du kan för att kunna träda fram inför Gud som en som består provet, som en arbetare som inte behöver skämmas, utan rätt delar sanningens ord.
Men håll dig ifrån oandligt och tomt prat, för det leder bara till mer ogudaktighet,
och deras ord ska sprida sig som en cancertumör. Till dem hör Hymeneus och Filetus,
som har kommit bort från sanningen. De bryter ner tron hos somliga när de säger att uppståndelsen redan har skett.
Men Guds fasta grund består och har detta sigill: Herren känner de sina, och: Var och en som åkallar Kristi namn ska hålla sig borta från orättfärdigheten.
Men i ett stort hus finns kärl inte bara av guld och silver, utan också av trä och lera, och några är till heder och andra till vanheder.
Om nu någon renar sig från dessa, så blir han ett kärl till heder, helgat och användbart för husets herre, och redo till allt gott verk.
Men fly bort från ungdomens begär, och sök ivrigt efter rättfärdighet, tro, kärlek och frid med dem som av rent hjärta åkallar Herren.
Men dumma och oförståndiga tvistefrågor ska du avvisa. Du vet att de föder strider.
Och en Herrens tjänare ska inte strida, utan vara mild mot alla, lämpad för att undervisa, tålig när han får lida,
och i mildhet tillrättavisa dem som säger emot. Kanske Gud en gång ska ge dem omvändelse så att de inser sanningen,
och att de nyktrar till och kommer loss ur djävulens snara, de som är fångade av honom för att göra hans vilja.