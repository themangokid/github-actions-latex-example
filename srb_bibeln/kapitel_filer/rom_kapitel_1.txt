Paulus, Jesu Kristi tjänare, kallad till apostel, avskild till att predika Guds evangelium,
vilket han förut har utlovat genom sina profeter i de heliga Skrifterna,
om hans Son som är född av Davids säd efter köttet,
och som med kraft är bevisad vara Guds Son enligt helighetens Ande, genom uppståndelsen från de döda, Jesus Kristus, vår Herre.
Genom honom har vi fått nåd och apostlatjänst för att bland alla folk föra dem till trons lydnad för hans namns skull,
bland dem är också ni kallade av Jesus Kristus.
Till alla de som är i Rom, Guds älskade, kallade till att vara heliga. Nåd vare med er och frid från Gud, vår Fader, och Herren Jesus Kristus.
Först tackar jag min Gud genom Jesus Kristus för er alla, att man talar om er tro i hela världen.
För Gud, som jag tjänar i min ande i evangeliet om hans Son, är mitt vittne att jag ständigt nämner er
i mina böner och alltid ber att jag nu på något sätt genom Guds vilja ska lyckas komma till er.
För jag längtar efter att få se er, för att jag ska få dela med mig någon andlig gåva åt er, så att ni blir styrkta,
och det är att jag tillsammans med er ska få tröst genom vår gemensamma tro, både er och min.
Nu vill jag inte, bröder, att ni ska vara ovetande om att jag många gånger har planerat att komma till er, för att jag skulle kunna få någon frukt också bland er såsom bland de andra hednafolken, men jag har hittills varit förhindrad.
Både mot greker och barbarer, både mot visa och ovisa har jag skyldigheter.
Därför är jag redo så långt det beror på mig att predika evangeliet också för er som är i Rom.
För jag skäms inte för Kristi evangelium, för det är Guds kraft till frälsning för var och en som tror, först för juden, så också för greken.
För i detta är Guds rättfärdighet uppenbarad från tro till tro, som det står skrivet: Den rättfärdige ska leva av tro.
För Guds vrede uppenbaras från himlen över all ogudaktighet och orättfärdighet hos människor som i orättfärdighet håller sanningen tillbaka.
För det som kan förstås om Gud är uppenbart bland dem, för Gud har uppenbarat det för dem.
För hans osynliga väsen, hans eviga makt och Gudom kan förstås ända från världens skapelse och kan ses klart genom det som är skapat, så de är utan ursäkt.
För när de kände Gud, ärade de inte honom som Gud, inte heller var de tacksamma, utan blev fåfängliga i sina tankar och deras oförnuftiga hjärtan förmörkades.
De påstod sig vara visa, men de blev dårar.
Och bytte ut den oförgänglige Gudens härlighet mot en bild som liknar en förgänglig människa och fåglar och fyrfotadjur och kräldjur.
Därför utlämnade också Gud dem i deras hjärtans begär åt orenhet, till att förnedra sina kroppar med varandra.
De bytte ut Guds sanning mot lögnen och tjänade och dyrkade det skapade i stället för Skaparen, han som är välsignad i evighet. Amen.
Därför utlämnade Gud dem åt skamliga begär. För även deras kvinnor bytte ut det naturliga umgänget mot det som är mot naturen.
Och på samma sätt lämnade också männen det naturliga umgänget med kvinnan och upptändes av begär till varandra och gjorde det som är skamligt, män med män, och fick själva ta emot den lön som de förtjänade för sin förvillelse.
Och eftersom de inte satte värde på att behålla kunskapen om Gud, utlämnade Gud dem åt ett förfallet sinnelag så att de gör sådant som inte får göras,
uppfyllda av all slags orättfärdighet, otukt, ondska, girighet, elakhet, fulla av avund, mordlust, stridslystnad, svek och illvilja.
De är skvalleraktiga, förtalare, gudshatare, våldsmän, stolta, skrytsamma, uppfinningsrika i det onda, olydiga mot sina föräldrar,
oförståndiga, trolösa, kärlekslösa, oförsonliga, obarmhärtiga.
De känner till Guds rättvisa dom, att de som handlar så förtjänar döden, ändå gör de inte bara sådant, utan håller också med dem som gör det.