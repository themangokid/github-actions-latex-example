Påskhögtiden stod nu för dörren. Jesus visste att hans stund hade kommit, då han skulle lämna den här världen och gå till Fadern. Han hade älskat sina egna, som var i världen, och han älskade dem in i det sista.
Då kvällsmåltiden var avslutad hade djävulen redan ingivit Judas Iskariot, Simons son, i hjärtat att han skulle förråda honom.
Jesus visste, att Fadern hade gett honom allt i hans händer, och att han hade utgått från Gud och skulle gå till Gud.
Han reste sig upp från måltiden och lade av sig manteln och tog en handduk och band den om sig.
Sedan hällde han vatten i ett fat och började tvätta lärjungarnas fötter och torkade dem med handduken som han hade bundit om sig.
När han kom till Simon Petrus, så sa han till honom: Herre, ska du tvätta mina fötter?
Jesus svarade och sa till honom: Vad jag gör förstår du inte nu, men längre fram ska du förstå det.
Petrus sa till honom: Aldrig någonsin ska du tvätta mina fötter. Jesus svarade honom: Om jag inte tvättar dig, så har du ingen del med mig.
Simon Petrus sa till honom: Herre, inte bara mina fötter utan också händerna och huvudet!
Jesus sa till honom: Den som blivit tvättad, behöver sedan bara tvätta fötterna, så är han helt ren. Och ni är rena, men inte alla.
För han visste vem det var som skulle förråda honom. Därför sa han: Ni är inte alla rena.
Sedan han hade tvättat deras fötter och tagit på sig manteln och lagt sig ner igen, sa han till dem: Förstår ni vad jag har gjort med er?
Ni kallar mig Mästare och Herre, och ni säger rätt, för det är jag.
Om nu jag, er Herre och Mästare, har tvättat era fötter, är också ni skyldiga att tvätta varandras fötter.
För jag har gett er ett exempel, för att ni ska göra så som jag har gjort med er.
Sannerligen, sannerligen säger jag er: Tjänaren är inte större än sin herre, inte heller är budbäraren större än den som har sänt honom.
Om ni vet detta, saliga är ni, om ni också gör det.
Jag talar inte om er alla. Jag vet vilka jag har utvalt. Men Skriften måste uppfyllas: Den som äter brödet med mig har lyft sin häl mot mig.
Redan nu säger jag det till er, innan det sker, för att ni, när det har skett, ska tro att Jag Är.
Sannerligen, sannerligen säger jag er: Den som tar emot någon som jag sänder, han tar emot mig, och den som tar emot mig, han tar emot honom som har sänt mig.
När Jesus hade sagt detta, blev han upprörd i sin ande och vittnade och sa: Sannerligen, sannerligen säger jag er: En av er ska förråda mig.
Då såg lärjungarna på varandra och undrade vem han talade om.
Nu var där en av hans lärjungar, den som Jesus älskade, som lutade sig mot Jesu bröst.
Då gav Simon Petrus ett tecken till honom, att han skulle fråga vem det kunde vara som han talade om.
Och han som var lutad mot Jesu bröst sa till honom: Herre, vem är det?
Jesus svarade: Det är han som jag ska ge en bit bröd när jag har doppat det. Och när han hade doppat brödstycket, gav han det åt Judas Iskariot, Simons son.
Och efter det brödstycket for Satan in i honom. Jesus sa då till honom: Vad du gör, gör det snart.
Men ingen av dem som låg till bords förstod varför han sa detta till honom.
För några trodde, att eftersom Judas hade hand om kassan, hade Jesus sagt till honom: Köp vad vi behöver till högtiden, eller att han skulle ge något till de fattiga.
När han då hade tagit emot brödstycket, gick han genast ut. Och det var natt.
När han då hade gått ut, sa Jesus: Nu är Människosonen förhärligad, och Gud är förhärligad i honom.
Om Gud är förhärligad i honom, så ska också Gud förhärliga honom i sig själv, och han ska snart förhärliga honom.
Barn, ännu en kort tid är jag hos er. Ni kommer att söka efter mig, och som jag sa till judarna, så säger jag också nu till er: Dit jag går kan ni inte komma.
Ett nytt bud ger jag er, att ni ska älska varandra. Såsom jag har älskat er så ska också ni älska varandra.
Om ni har kärlek till varandra, ska alla genom det förstå att ni är mina lärjungar.
Simon Petrus sa till honom: Herre, vart går du? Jesus svarade honom: Dit jag går, kan du inte följa mig nu, men längre fram ska du följa mig.
Petrus sa till honom: Herre, varför kan jag inte följa dig nu? Mitt liv vill jag ge för dig.
Jesus svarade honom: Vill du ge ditt liv för mig? Sannerligen, sannerligen säger jag dig: Tuppen ska inte gala, förrän du tre gånger har förnekat mig.