Och efter detta hörde jag ett mäktigt brus från en stor skara i himlen, som sa: Halleluja! Frälsningen och äran och priset och makten tillhör Herren vår Gud.
För sanna och rätta är hans domar, för han har dömt den stora skökan, som med sin otukt har fördärvat jorden och han har utkrävt hämnd för sina tjänares blod ur hennes hand.
Och igen sa de: Halleluja! Och röken från henne stiger upp i evigheternas evigheter.
Och de tjugofyra äldste och de fyra varelserna föll ner och tillbad Gud, som sitter på tronen, och sa: Amen! Halleluja!
Och ut från tronen kom en röst, som sa: Lova vår Gud, ni alla hans tjänare och ni som fruktar honom, både små och stora.
Och jag hörde liksom ett brus av en stor skara och liksom dånet av väldiga vatten och liksom mullret av starkt åskdunder, som sa: Halleluja! För Herren Gud, den Allsmäktige, regerar.
Låt oss glädjas och fröjdas och ge honom äran. För Lammets bröllop har kommit och hans hustru har gjort sig redo.
Och hon har fått fint linne, rent och skinande att klä sig i, för det fina linnet är de heligas rättfärdiga gärningar.
Och han sa till mig: Skriv: Saliga är de som är kallade till Lammets bröllopsmåltid. Och han sa till mig: Dessa är Guds sanna ord.
Och jag föll ner för hans fötter för att tillbe honom, men han sa till mig: Se till att du inte gör det. Jag är medtjänare till dig och dina bröder, de som har Jesu vittnesbörd. Tillbe Gud, för Jesu vittnesbörd är profetians ande.
Och jag såg himlen öppen, och se, en vit häst och den som satt på den heter Trofast och Sann, och han dömer och strider i rättfärdighet.
Och hans ögon var som eldslågor och på hans huvud var många kronor. Och han hade ett namn skrivet som ingen känner utom han själv.
Och han var klädd i en mantel som var doppad i blod och hans namn är Guds Ord.
Och härarna i himlen följde honom på vita hästar, klädda i fint linne, vitt och rent.
Och ut ur hans mun kom ett skarpt svärd, för att han med det skulle slå folken. Och han ska styra dem med järnspira, och han trampar Guds, den Allsmäktiges, glödande vredes vinpress.
Och han har ett namn skrivet på sina kläder och på sin höft: Konungarnas Konung och herrarnas Herre.
Och jag såg en ängel stå i solen, och han ropade med hög röst och sa till alla fåglarna, som flög över mitten av himlen: Kom och församla er till den store Gudens måltid,
så ska ni få äta kungars kött och befälhavares kött och mäktiga mäns kött och hästars kött och av deras som sitter på dem, och kött av alla, både fria och slavar, både små och stora.
Och jag såg vilddjuret och jordens kungar och deras härar församlade till strid mot honom som satt på hästen och mot hans här.
Och vilddjuret blev gripet tillsammans med den falske profeten som hade gjort tecken inför honom, genom vilka han hade förfört dem som tog vilddjurets märke och dem som tillbad dess bild. De kastades båda levande i den brinnande sjön som brinner med svavel.
Och de övriga dödades med svärdet, som gick ut ur munnen på honom som satt på hästen. Och alla fåglarna blev mättade av deras kött.