Det är ett ord att lita på: Om någon strävar efter en församlingsledares tjänst, så är det en god uppgift han önskar sig.
En församlingsledare ska vara oklanderlig, en enda hustrus man, nykter, förståndig, ordentlig, gästfri, en god lärare,
inte drinkare, inte våldsam, inte sniken på orätt vinning, utan mild, inte stridslysten, fri från penningbegär.
Han bör väl förestå sitt eget hus, hålla sina barn i lydnad med all värdighet.
För om någon inte kan förestå sitt eget hus, hur ska han då kunna ta hand om Guds församling?
Han ska inte vara nyomvänd, för att han inte ska bli uppblåst av stolthet och falla under djävulens dom.
Han måste också ha ett gott vittnesbörd av dem som står utanför så att han inte kommer i vanrykte och fastnar i djävulens snara.
Församlingstjänarna ska på samma sätt uppträda allvarligt och värdigt, inte tala med kluven tunga, inte vara benägna att dricka mycket vin, inte vara lystna på pengar.
De ska äga trons hemlighet i ett rent samvete.
Men också de ska först prövas. Sedan kan de tjäna, om de är utan anmärkning.
Deras hustrur ska på samma sätt uppträda allvarligt och värdigt, inte förtala någon, utan vara nyktra och trogna i allt.
En församlingstjänare ska vara en enda hustrus man, hålla god ordning på sina barn och på sitt eget hus.
För de som har tjänat väl vinner en aktad ställning och stor frimodighet i tron på Kristus Jesus.
Detta skriver jag till dig i hopp om att snart få komma till dig,
och för att, ifall jag dröjer, du ska veta hur du ska förhålla dig i Guds hus, som är den levande Gudens församling, en pelare och sanningens grundval.
Och erkänt stor är gudaktighetens hemlighet: Gud blev uppenbarad i köttet, rättfärdigad i Anden, sedd av änglarna, predikad bland hedningarna, trodd i världen, upptagen i härlighet.