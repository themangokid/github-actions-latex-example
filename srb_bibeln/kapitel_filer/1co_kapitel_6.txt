Vågar någon av er som har sak mot en annan gå till rätta inför orättfärdiga och inte inför heliga?
Vet ni inte att de heliga ska döma världen? Om nu världen ska dömas av er, duger ni då inte till att döma i småsaker?
Vet ni inte att vi ska döma änglar? Hur mycket mer då inte i de ting som hör till detta livet?
Men när ni nu har några rättstvister angående det som har med detta livet att göra, så sätter ni dem som inte har något anseende alls i församlingen till domare.
Till er skam säger jag detta. Finns det då inte någon vis bland er, inte en enda som kan döma mellan sina bröder?
I stället går broder till rätta med broder, och detta inför dem som inte tror!
Så därför är redan det ett nederlag bland er att ni går till rätta med varandra. Varför lider ni inte hellre orätt? Varför finner ni er inte hellre i att lida förlust?
I stället vållar ni andra orätt och förluster, och detta mot bröder.
Vet ni inte att de orättfärdiga inte ska ärva Guds rike? Låt inte bedra er. Varken otuktiga eller avgudadyrkare eller äktenskapsbrytare eller de som utövar homosexualitet eller de som låter sig utnyttjas för sådant,
eller tjuvar eller giriga eller drinkare eller smädare eller utsugare ska ärva Guds rike.
Och sådana var en del bland er. Men ni är rentvådda och ni är helgade och ni är rättfärdiggjorda i Herren Jesu namn och genom vår Guds Ande.
Allt är tillåtet för mig, men allt är inte nyttigt. Allt är tillåtet för mig, men jag ska inte låta något ta makten över mig.
Maten är för magen och magen är för maten, men Gud ska göra slut på bådadera. Men kroppen är inte till för otukt utan för Herren, och Herren för kroppen.
Och Gud som har uppväckt Herren ska också uppväcka oss genom sin kraft.
Vet ni inte att era kroppar är delar i Kristi kropp? Ska jag då ta delar av Kristi kropp och göra dem till ett med en skökas kropp? Nej, inte alls!
Eller vet ni inte att den som förenar sig med en sköka är en kropp med henne? För de två, säger han, ska bli ett kött.
Men den som är förenad med Herren är en ande med honom.
Fly otukten. All annan synd som en människa begår är utanför kroppen, men den som bedriver otukt syndar mot sin egen kropp.
Eller vet ni inte att er kropp är ett tempel åt den Helige Ande, som är i er och som ni har fått från Gud, och att ni inte tillhör er själva?
För ni är dyrt köpta. Så förhärliga därför Gud i er kropp och i er ande, vilka tillhör Gud.