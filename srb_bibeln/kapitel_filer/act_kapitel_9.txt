Men Saulus, som fortfarande andades hot och mordlust mot Herrens lärjungar, gick till översteprästen
och bad honom om brev till synagogorna i Damaskus, så att om han fann några som hörde till 'den vägen', vare sig män eller kvinnor, skulle han kunna föra dem bundna till Jerusalem.
Men när han på sin resa närmade sig Damaskus, så strålade plötsligt ett ljussken från himlen omkring honom.
Och han föll till marken och hörde en röst som sa till honom: Saul, Saul, varför förföljer du mig?
Då sa han: Vem är du, Herre? Och Herren svarade: Jag är Jesus, den du förföljer, det är svårt för dig att spjärna mot udden.
Både skälvande och med förvåning sa han: Herre, vad vill du att jag ska göra? Då sa Herren till honom: Stå upp och gå in i staden, så ska det bli sagt till dig vad du måste göra.
Och männen som reste med honom stod förstummade, för de hörde verkligen rösten men såg ingen.
Då reste sig Saulus upp från marken, och då han öppnade sina ögon såg han ingen, utan de tog honom vid handen och ledde honom in i Damaskus.
Och han var där i tre dagar utan att se, och han varken åt eller drack.
Och i Damaskus fanns en lärjunge som hette Ananias. Och till honom sa Herren i en syn: Ananias! Och han svarade: Se, här är jag, Herre.
Då sa Herren till honom: Stå upp och gå till den gata som kallas Raka gatan och fråga i Judas hus efter en man som heter Saulus från Tarsus, för se, han ber.
Och han har i en syn sett en man som heter Ananias komma in och lägga sin hand på honom för att han ska få sin syn igen.
Då svarade Ananias: Herre, jag har av många hört om den mannen, hur mycket ont han har gjort mot dina heliga i Jerusalem.
Och här har han nu med sig fullmakt från översteprästerna att gripa alla som åkallar ditt namn.
Men Herren sa till honom: Gå, för han är ett utvalt redskap åt mig till att bära fram mitt namn inför hedningar och kungar och Israels barn.
Och jag ska visa honom hur mycket han måste lida för mitt namns skull.
Och Ananias gick iväg och kom in i huset, och han lade sina händer på honom och sa: Broder, Saul, Herren Jesus, som visade sig för dig på vägen när du kom, har sänt mig för att du ska få din syn tillbaka och bli uppfylld av den Helige Ande.
Och genast var det som om fjäll föll från hans ögon, och han fick sin syn tillbaka omedelbart, och han stod upp och lät döpa sig.
Och när han hade fått mat fick han nya krafter. Därefter var Saulus några dagar tillsammans med lärjungarna i Damaskus,
och han började genast predika Kristus i synagogorna, att han är Guds Son.
Men alla som hörde honom förundrade sig och sa: Var det inte han som i Jerusalem förgjorde alla dem som åkallade det namnet? Och har han inte kommit hit i den avsikten att föra dem bundna till översteprästerna?
Men Saulus fick allt större kraft och gjorde judarna som bodde i Damaskus svarslösa, när han bevisade att denne var Kristus.
Och efter att det hade gått en ganska lång tid rådslog judarna med varandra om att döda honom,
men Saulus fick reda på deras plan. Och de höll vakt vid portarna dag och natt för att döda honom.
Men om natten tog lärjungarna honom och släppte ner honom utefter muren genom att fira ner honom i en korg.
Och när Saulus kom till Jerusalem, försökte han ansluta sig till lärjungarna, men de var alla rädda för honom, eftersom de inte trodde att han var en lärjunge.
Men Barnabas tog sig an honom och förde honom till apostlarna och berättade för dem hur han på vägen hade sett Herren, och att han hade talat med honom och hur han i Damaskus frimodigt hade predikat i Jesu namn.
Och han stannade hos dem, och gick in och ut i Jerusalem och predikade frimodigt i Herren Jesu namn.
Och han talade och diskuterade med de grekiska judarna, men de försökte döda honom.
Då bröderna fick veta detta, förde de honom ner till Cesarea och skickade honom därifrån till Tarsus.
Så hade nu församlingarna frid i hela Judeen och Galileen och Samarien och de blev uppbyggda och levde i Herrens fruktan och växte till genom den Helige Andes tröst.
Och det hände när Petrus reste genom hela området, att han också kom till de heliga som bodde i Lydda.
Och där fann han en man vid namn Eneas, som var lam och hade legat till sängs i åtta år.
Och Petrus sa till honom: Eneas, Jesus Kristus helar dig. Stå upp och gör själv i ordning din bädd! Och genast steg han upp.
Och alla som bodde i Lydda och i Saron såg honom, och de omvände sig till Herren.
I Joppe fanns då en kvinnlig lärjunge, som hette Tabita, det betyder Dorkas. Hennes liv var helt uppfyllt av goda gärningar och gåvor som hon delade ut.
Men vid den tiden hände det att hon blev sjuk och dog. Och när de hade tvättat henne lade de henne i ett rum på övervåningen.
Och eftersom Lydda låg nära Joppe, och lärjungarna hörde att Petrus var där, skickade de två män till honom och bad att han inte skulle dröja med att komma till dem.
Då stod Petrus upp och gick med dem. Och när han kom dit förde de upp honom till rummet på övervåningen, och alla änkorna ställde sig omkring honom gråtande och visade honom de livklädnader och mantlar som Dorkas hade gjort medan hon var bland dem.
Då skickade Petrus ut dem alla och föll på knä och bad. Sedan vände han sig mot kroppen och sa: Tabita, stå upp. Då öppnade hon sina ögon, och när hon fick se Petrus, satte hon sig upp.
Han räckte henne då handen och reste henne upp och kallade in de heliga och änkorna och förde fram henne levande.
Och detta blev känt över hela Joppe, och många kom till tro på Herren.
Och det blev så att han stannade en längre tid i Joppe hos en viss Simon, en garvare.