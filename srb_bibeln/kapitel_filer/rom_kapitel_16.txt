Men vår syster Febe, som är församlingens tjänarinna i Kenkrea, vill jag rekommendera,
att ni tar emot henne i Herren, som det anstår de heliga, och hjälper henne med allt där hon behöver er hjälp. För hon har också varit en hjälp för många, även för mig.
Hälsa Priscilla och Akvila, mina medarbetare i Kristus Jesus,
som har vågat sina liv för mig. Dem tackar inte bara jag utan också alla församlingar bland hedningarna.
Hälsa också församlingen som är i deras hus. Hälsa min älskade Epenetus som är Akajas förstlingsfrukt åt Kristus.
Hälsa Maria, som har arbetat mycket för oss.
Hälsa Andronikus och Junias, mina landsmän och medfångar, som har ett gott anseende bland apostlarna, och som var i Kristus före mig.
Hälsa Amplias, min älskade i Herren.
Hälsa Urbanus, vår medarbetare i Kristus, och min älskade Stakys.
Hälsa Apelles, den beprövade i Kristus. Hälsa dem som hör till Aristobulus hus.
Hälsa Herodion, min landsman. Hälsa dem av Narcissus hus, som är i Herren.
Hälsa Tryfena och Tryfosa, som arbetar i Herren. Hälsa den älskade Persis, som har arbetat mycket i Herren.
Hälsa Rufus, den utvalde i Herren, och hans och min moder.
Hälsa Asynkritus, Flegon, Hermas, Patrobas, Hermes, och de bröder som är med dem.
Hälsa Filologus och Julia, Nereus och hans syster och Olympas och alla de heliga som är med dem.
Hälsa varandra med en helig kyss. Kristi församlingar hälsar er.
Jag förmanar er, bröder, att ge akt på dem som åstadkommer splittring och förförelser i strid mot den lära som ni har fått undervisning i. Vänd er bort från dem.
För sådana tjänar inte vår Herre Jesus Kristus utan sin egen buk, och genom milda ord och smicker bedrar de deras hjärtan som är godtrogna.
Er lydnad är ju känd av alla. Därför gläder jag mig över er, men jag vill att ni är visa i det som är gott och oskyldiga i det som är ont.
Men fridens Gud ska snart krossa sönder Satan under era fötter. Vår Herre Jesu Kristi nåd vare med er. Amen.
Timoteus, min medarbetare, och Lucius och Jason och Sosipater, mina landsmän, hälsar er.
Jag, Tertius, som har skrivit brevet, hälsar er i Herren.
Gajus, som är min och hela församlingens värd, hälsar er. Erastus, stadens kassör, och brodern Kvartus hälsar er.
Vår Herre Jesu Kristi nåd vare med er alla. Amen.
Nu till honom som förmår befästa er efter mitt evangelium och förkunnelsen om Jesus Kristus, enligt uppenbarelsen av den hemlighet som har varit dold sedan världens början,
men som nu har uppenbarats och genom profetiska Skrifter på den evige Gudens befallning gjorts känd, för att alla folk ska föras till trons lydnad -
Gud, den ende vise, tillhör äran, genom Jesus Kristus, i evighet. Amen.