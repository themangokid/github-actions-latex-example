Överallt talas det om att otukt förekommer bland er och en sådan otukt som inte ens nämns bland hedningarna, nämligen att någon lever ihop med sin fars hustru.
Och ni är uppblåsta fastän ni hellre skulle vara bedrövade, så att den som hade gjort sig skyldig till detta hade drivits ut från er gemenskap.
För jag, som visserligen är frånvarande till kroppen, men närvarande i anden, har redan som om jag var närvarande, fällt domen över den som har handlat så.
I vår Herre Jesu Kristi namn ska vi, er och min ande, komma tillsammans med vår Herre Jesu Kristi kraft
för att överlämna den det gäller åt Satan till köttets fördärv, så att anden kan bli frälst på Herren Jesu dag.
Er berömmelse är inte god. Vet ni inte att lite surdeg syrar hela degen?
Rensa därför ut den gamla surdegen, så att ni blir en ny deg. Ni är ju osyrade. För även vårt påskalamm Kristus är slaktat för oss.
Låt oss därför inte hålla högtid med gammal surdeg, inte heller med elakhetens och ondskans surdeg, utan med renhetens och sanningens osyrade deg.
Jag skrev till er i brevet att ni inte skulle ha något att göra med otuktiga människor.
Men då menade jag inte denna världens otuktiga människor i allmänhet eller giriga eller utsugare eller avgudadyrkare. I så fall måste ni ju gå ut från världen.
Men nu skrev jag till er att ni inte ska umgås med någon som kallas broder, om han är otuktig eller girig eller avgudadyrkare eller smädare eller drinkare eller utsugare. Ni ska inte ens äta tillsammans med en sådan.
För vad angår det mig att döma även dem som är utanför? Dömer inte ni dem som är innanför?
Men dem som är utanför dömer Gud. Därför, driv själva ut ifrån er den som är ond.