Och jag kunde inte tala till er, bröder, som till andliga, utan som till köttsliga, som till spädbarn i Kristus.
Mjölk gav jag er att dricka och inte fast föda, för den tålde ni ännu inte. Och det gör ni inte nu heller,
eftersom ni fortfarande är köttsliga. För då avund, strid och splittringar finns bland er, är ni då inte köttsliga och lever på vanligt mänskligt vis?
För då en säger: Jag håller mig till Paulus, och en annan: Jag håller mig till Apollos, är ni då inte köttsliga?
Vem är då Paulus, och vem är Apollos, förutom tjänare genom vilka ni har kommit till tro, och det efter vad Herren har gett åt var och en?
Jag planterade, Apollos vattnade, men Gud gav växten.
Så är nu varken den som planterar eller den som vattnar något, utan endast Gud som ger växten.
Men den som planterar och den som vattnar är ett, och var och en ska få sin lön efter sitt arbete.
För vi är Guds medarbetare, ni är Guds åker, en Guds byggnad.
Efter den Guds nåd som har getts åt mig har jag lagt grunden såsom en vis byggmästare, och en annan bygger på den. Men var och en måste se till hur han bygger.
För en annan grund kan ingen lägga än den som är lagd, vilken är Jesus Kristus.
Om nu någon bygger på denna grund med guld, silver, ädla stenar, trä, hö eller strå,
så ska vars och ens verk bli uppenbarat. För den dagen ska göra det klart, eftersom den ska uppenbaras i eld, och hur vars och ens verk är ska elden pröva.
Om det verk som någon har byggt består, ska han få lön.
Men om hans verk brinner upp, så ska han lida förlust. Men han själv ska bli frälst, men såsom genom eld.
Vet ni inte, att ni är Guds tempel och att Guds Ande bor i er?
Om någon orenar Guds tempel, ska Gud förgöra honom, för Guds tempel är heligt, och det templet är ni.
Ingen må bedra sig själv. Om någon bland er tycker att han är vis i denna världen, må han bli dåraktig för att han må bli vis.
För denna världens visdom är dårskap inför Gud, för det står skrivet: Han fångar de visa i deras slughet.
Och vidare: Herren känner de visas tankar att de är till ingen nytta.
Därför ska ingen berömma sig av människor. Allt är ju ert,
vare sig Paulus eller Apollos eller Kefas eller världen eller liv eller död, vare sig det som nu är, eller det som ska komma. Allt är ert.
Men ni tillhör Kristus och Kristus tillhör Gud.