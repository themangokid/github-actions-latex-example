Sedan kom fariseerna och sadduceerna fram och frestade honom, och bad, att han skulle visa dem ett tecken från himlen.
Men han svarade och sa till dem: På kvällen säger ni: Det blir vackert väder, för himlen är röd,
och på morgonen: Det blir oväder i dag, för himlen är röd och mulen. Ni hycklare! Ni förstår visserligen att tyda himlens utseende, men tidernas tecken kan ni inte tyda.
En ond och horisk generation söker efter tecken, men inget annat tecken ska ges åt den än profeten Jonas tecken. Och han lämnade dem och gick sin väg.
När hans lärjungar kom över till den andra sidan, hade de glömt att ta bröd med sig.
Då sa Jesus till dem: Se till att ni aktar er för fariseernas och sadduceernas surdeg.
Då samtalade de med varandra och sa: Det är därför att vi inte har tagit bröd med oss.
Jesus som visste det sa då till dem: Ni klentrogna, varför samtalar ni med varandra om att ni inte har tagit bröd med er?
Förstår ni inte ännu, eller minns ni inte de fem bröden till de 5000 och hur många korgar ni fick?
Inte heller de sju bröden till de 4 000 och hur många korgar ni då fick?
Hur kommer det sig, att ni inte kan förstå, att det inte var om bröd då jag sa till er: Akta er för fariseernas och sadduceernas surdeg?
Då förstod de, att han inte hade sagt att de skulle akta sig för surdeg i bröd, utan för fariseernas och sadduceernas lära.
När Jesus kom till trakten av Cesarea Filippi frågade han sina lärjungar och sa: Vem säger folket att jag, Människosonen, är?
Då svarade de: Några säger Johannes Döparen, andra Elia och andra Jeremia eller en av profeterna.
Han sa till dem: Men vem säger ni att jag är?
Då svarade Simon Petrus och sa: Du är Kristus, den levande Gudens Son.
Jesus svarade och sa till honom: Salig är du, Simon, Jonas son. För kött och blod har inte uppenbarat detta för dig, utan min Fader som är i himlarna.
Och jag säger dig, att du är Petrus, och på denna klippa ska jag bygga min församling, och dödsrikets portar ska inte segra över henne.
Och jag ska ge dig himmelrikets nycklar. Och allt vad du binder på jorden ska vara bundet i himlarna, och allt vad du löser på jorden ska vara löst i himlarna.
Sedan befallde han sina lärjungar att inte tala om för någon att han var Jesus Kristus.
Från den tiden började Jesus förklara för sina lärjungar, att han måste gå till Jerusalem och lida mycket genom de äldste och översteprästerna och de skriftlärda, och bli dödad och på tredje dagen uppstå igen.
Då tog Petrus honom åt sidan och började tillrättavisa honom och sa: Skona dig, Herre! Detta ska aldrig hända dig.
Då vände han sig om och sa till Petrus: Gå bort ifrån mig, Satan. Du vill få mig på fall, för dina tankar är inte Guds utan människors.
Då sa Jesus till sina lärjungar: Om någon vill följa mig, ska han förneka sig själv och ta sitt kors och följa mig.
För den som vill bevara sitt liv, ska mista det, men den som mister sitt liv för min skull, ska finna det.
För vad hjälper det en människa, om hon vinner hela världen men förlorar sin själ? Eller vad kan en människa ge till lösen för sin själ?
För Människosonen ska komma i sin Faders härlighet med sina änglar, och då ska han belöna var och en efter hans gärningar.
Sannerligen säger jag er: Några av dem som står här ska inte smaka döden, förrän de får se Människosonen komma i sitt rike.