Och när han gick vidare, såg han en man som var född blind.
Och hans lärjungar frågade honom och sa: Rabbi, vem syndade, denne eller hans föräldrar, eftersom han föddes blind?
Jesus svarade: Varken denne eller hans föräldrar har syndat, utan detta har skett för att Guds gärningar skulle uppenbaras på honom.
Jag måste göra hans gärningar som har sänt mig, medan det är dag. Natten kommer, då ingen kan arbeta.
Så länge jag är i världen, är jag världens ljus.
När han hade sagt detta, spottade han på jorden och gjorde en lera med saliven och strök leran på den blindes ögon
och sa till honom: Gå bort och tvätta dig i dammen Siloam, som betyder utsänd. Han gick då iväg och tvättade sig och kom tillbaka seende.
Då sa grannarna och de som förut hade sett honom att han var blind: Är det inte han som satt och tiggde?
Några sa: Det är han. Men andra sa: Han är lik honom. Men han själv sa: Det är jag.
Då sa de till honom: Hur blev dina ögon öppnade?
Han svarade och sa: En man som heter Jesus gjorde en lera och smorde mina ögon och sa till mig: Gå till dammen Siloam och tvätta dig. Och jag gick och tvättade mig och fick min syn.
Då sa de till honom: Var är han? Han sa: Jag vet inte.
De förde honom som hade varit blind till fariseerna.
Och det var på en sabbatsdag som Jesus gjorde leran och öppnade hans ögon.
Då frågade också fariseerna honom ännu en gång, hur han hade fått sin syn. Han sa till dem: Han lade lera på mina ögon, och jag tvättade mig och jag ser.
Då sa några av fariseerna: Denne man är inte från Gud, eftersom han inte håller sabbaten. Andra sa: Hur kan en syndig människa göra sådana mirakler? Och det uppstod oenighet bland dem.
De sa till den blinde igen: Vad säger du om honom, eftersom han öppnade dina ögon? Han svarade: Han är en profet.
Men judarna trodde inte när det gällde honom, att han hade varit blind och fått sin syn, förrän de kallade till sig föräldrarna till mannen som hade fått sin syn.
Och de frågade dem och sa: Är denne er son, som ni säger är född blind? Hur kan han då se nu?
Hans föräldrar svarade dem och sa: Vi vet att denne är vår son och att han föddes blind.
Men hur han nu kan se, det vet vi inte. Inte heller vet vi vem som har öppnat hans ögon. Fråga honom, han är gammal nog. Han kan svara för sig själv.
Detta sa hans föräldrar, därför att de fruktade för judarna. För judarna hade redan då kommit överens om, att om någon bekände honom vara Kristus, skulle han uteslutas ur synagogan.
Därför sa hans föräldrar: Han är gammal nog. Fråga honom.
Då kallade de för andra gången till sig mannen som hade varit blind och sa till honom: Ge Gud äran. Vi vet att denne man är en syndare.
Han svarade och sa: Om han är en syndare, vet jag inte. Ett vet jag, att jag som var blind nu ser.
Då sa de på nytt till honom: Vad gjorde han med dig? Hur öppnade han dina ögon?
Han svarade dem: Jag har redan sagt er det, men ni hörde inte på. Varför vill ni höra det igen? Vill ni också bli hans lärjungar?
Då snäste de av honom och sa: Du är hans lärjunge, men vi är Moses lärjungar.
Vi vet att Gud har talat till Mose, men varifrån denne är, det vet vi inte.
Mannen svarade och sa till dem: Ja, det underliga i detta är, att ni inte vet varifrån han är, och ändå har han öppnat mina ögon.
Och vi vet att Gud inte hör syndare, men om någon fruktar Gud och gör hans vilja, då hör han honom.
Ifrån världens begynnelse har man inte hört att någon har öppnat ögonen på en som var född blind.
Om denne man inte vore från Gud, så kunde han inget göra.
De svarade och sa till honom: Du är helt och hållet född i synd, och du undervisar oss? Och de kastade ut honom.
Jesus hörde att de hade kastat ut honom, och när han fann honom, sa han till honom: Tror du på Guds Son?
Han svarade och sa: Vem är han, Herre, så att jag kan tro på honom?
Och Jesus sa till honom: Du har redan sett honom, och det är han som talar med dig.
Då sa han: Herre, jag tror. Och han tillbad honom.
Och Jesus sa: Till en dom har jag kommit i denna världen, för att de som inte ser ska se, och de som ser ska bli blinda.
Och de av fariseerna som var med honom hörde detta, och de sa till honom: Är vi också blinda?
Jesus sa till dem: Om ni vore blinda skulle ni inte ha någon synd. Men nu säger ni: Vi ser. Därför står er synd kvar.