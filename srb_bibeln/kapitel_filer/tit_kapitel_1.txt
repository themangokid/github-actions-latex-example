Paulus, Guds tjänare och Jesu Kristi apostel, efter Guds utvaldas tro och kunskap om den sanning som hör till gudsfruktan,
i hoppet om evigt liv, vilket Gud, som inte kan ljuga, har utlovat före världens början.
Men när tiden var inne uppenbarade han sitt ord genom den förkunnelse som har anförtrotts åt mig på befallning av Gud, vår Frälsare.
Till Titus, min äkta son i den gemensamma tron. Nåd, barmhärtighet  och frid från Gud, Fadern, och Herren Jesus Kristus, vår Frälsare.
Därför lämnade jag dig kvar på Kreta, för att du skulle ordna det som ännu fattades och i varje stad tillsätta äldste såsom jag befallde dig:
Den som är fläckfri, en enda hustrus man, och har trofasta barn som inte kan beskyllas för ett utsvävande liv eller för olydnad.
För en församlingsledare måste vara fläckfri som en Guds förvaltare, inte egenkär, inte snar till vrede, inte drinkare, inte våldsam, inte ha begär efter orätt vinning,
utan vara gästvänlig och älska det som är gott, vara förnuftig, rättfärdig, helig, självbehärskad
och hålla sig till det trofasta ordet såsom han har blivit lärd för att han ska kunna både förmana genom den sunda läran och överbevisa dem som säger emot.
För särskilt bland de omskurna finns det också många trotsiga, pratkvarnar och bedragare,
som man måste tysta munnen på. De förvillar hela familjer och lär för skamlig vinnings skull ut sådant som de inte borde.
En av deras egna, en profet, har sagt: Kreter ljuger alltid, de är odjur och lata frossare.
Detta omdöme är sant. Tillrättavisa dem därför strängt, så att de kan bli sunda i tron
och inte ägnar sig åt judiska myter och påbud från människor som vänder sig bort från sanningen.
För de rena är allting rent, men för de orena och dem som inte tror är ingenting rent, utan hos dem är både förstånd och samvete orenade.
De påstår att de känner Gud, men med sina gärningar förnekar de honom. De är avskyvärda och olydiga och odugliga till varje god gärning.