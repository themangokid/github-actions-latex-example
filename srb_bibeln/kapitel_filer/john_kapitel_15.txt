Jag är det sanna vinträdet, och min Fader är vingårdsmannen.
Varje gren i mig som inte bär frukt tar han bort, och varje gren som bär frukt rensar han, för att den ska bära mer frukt.
Ni är redan nu rena på grund av det ord som jag har talat till er.
Förbli i mig, och jag i er. Såsom grenen inte kan bära frukt av sig själv, om den inte förblir i vinträdet, så kan inte heller ni det, om ni inte förblir i mig.
Jag är vinträdet, ni är grenarna. Den som förblir i mig, och jag i honom, han bär rik frukt. För utan mig kan ni ingenting göra.
Om någon inte förblir i mig, kastas han ut som en gren och torkar bort, och man samlar ihop dem och kastar dem i elden för att brännas.
Om ni förblir i mig, och mina ord förblir i er, kan ni be om vad ni vill, och det ska bli gjort för er.
Min Fader blir förhärligad genom att ni bär rik frukt och ni ska vara mina lärjungar.
Såsom Fadern har älskat mig, så har också jag älskat er. Förbli i min kärlek.
Om ni håller mina bud, blir ni kvar i min kärlek, liksom jag har hållit min Faders bud och är kvar i hans kärlek.
Detta har jag sagt till er för att min glädje ska vara kvar i er och för att er glädje ska bli fullkomlig.
Detta är mitt bud, att ni ska älska varandra såsom jag har älskat er.
Ingen har större kärlek än denna, att man ger sitt liv för sina vänner.
Ni är mina vänner, om ni gör vad än jag befaller er.
Jag kallar er inte längre tjänare, för tjänaren vet inte vad hans herre gör, utan vänner har jag kallat er, eftersom jag låtit er veta allt vad jag har hört av min Fader.
Ni har inte utvalt mig, utan jag har utvalt er och bestämt er till att ni ska gå ut och bära frukt, och att er frukt ska bestå, för att Fadern må ge er vad ni än ber honom om i mitt namn.
Detta befaller jag er, att ni älskar varandra.
Om världen hatar er, så ska ni veta att den har hatat mig före er.
Om ni vore av världen, skulle världen älska sitt eget. Men eftersom ni inte är av världen, utan jag har utvalt er ur världen, därför hatar världen er.
Kom ihåg det ord som jag sa till er: Tjänaren är inte större än sin herre. Om de har förföljt mig, ska de också förfölja er. Om de har hållit mitt ord, ska de också hålla ert.
Men allt detta ska de göra mot er för mitt namns skull, därför att de inte känner honom som har sänt mig.
Om jag inte hade kommit och talat till dem, skulle de inte ha synd, men nu har de ingen ursäkt för sin synd.
Den som hatar mig hatar också min Fader.
Om jag inte bland dem hade gjort sådana gärningar som ingen annan har gjort, skulle de inte ha synd. Men nu har de både sett dem och har hatat både mig och min Fader.
Men detta har skett, för att det ordet skulle uppfyllas som står skrivet i deras lag: De har hatat mig utan anledning.
Men när Hjälparen kommer, som jag ska sända er från Fadern, sanningens Ande, som utgår från Fadern, då ska han vittna om mig.
Också ni ska vittna, eftersom ni har varit med mig från början.