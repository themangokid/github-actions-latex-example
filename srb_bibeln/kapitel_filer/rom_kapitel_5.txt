Då vi nu har blivit rättfärdiggjorda av tro, har vi frid med Gud genom vår Herre Jesus Kristus.
Genom honom har vi också fått tillträde genom tron till denna nåd som vi står i, och vi gläder oss i hoppet om Guds härlighet.
Och inte bara det, utan vi gläder oss också i lidandet, eftersom vi vet att lidandet ger tålamod,
och tålamod erfarenhet och erfarenhet hopp.
Och hoppet sviker oss inte, för Guds kärlek är utgjuten i våra hjärtan genom den Helige Ande, som är given till oss.
För medan vi ännu var svaga, dog Kristus för ogudaktiga när tiden var inne.
Ty knappast någon vill dö för den som är rättfärdig. För den som är god kanske någon vågar dö.
Men Gud bevisar sin kärlek till oss genom att Kristus dog för oss, medan vi ännu var syndare.
Så mycket mer ska vi då, sedan vi är rättfärdiggjorda i hans blod, genom honom bli frälsta från vreden.
För om vi, medan vi var fiender, blev försonade med Gud genom hans Sons död, ska vi sedan vi har blivit försonade så mycket mer bli frälsta genom hans liv.
Och inte bara det, utan vi gläder oss också i Gud genom vår Herre Jesus Kristus, genom vilken vi nu har tagit emot försoningen.
Därför är det så: Genom en människa kom synden in i världen och genom synden döden, och så kom döden över alla människor, eftersom alla har syndat.
För synden var i världen innan lagen kom, men synden tillräknas inte där det inte finns någon lag.
Ändå regerade döden från Adam till Mose, också över dem som inte hade syndat i likhet med Adams överträdelse, vilken är en förebild på honom som skulle komma.
Men det är inte så med den fria gåvan som med synden. För om de många dog genom en endas synd så har mycket mer Guds nåd och gåva genom nåd rikligen överflödat till de många, genom en enda människa, Jesus Kristus.
Och med gåvan är det inte såsom då en enda syndade, för domen kom genom en enda till fördömelse, men gåvan av nåd är för mångas synder som leder till rättfärdiggörelse.
För om döden kom att regera efter en endas fall genom denne ende, så ska mycket mer de som tar emot den överflödande nåden och rättfärdighetens gåva, regera i liv genom en enda, Jesus Kristus.
Alltså, såsom fördömelse kom över alla människor genom en endas fall, så kom också rättfärdiggörelse till liv över alla människor genom en endas rättfärdighet.
För liksom genom en människas olydnad de många blev syndare, så ska också genom den endes lydnad de många bli rättfärdiga.
Men dessutom kom lagen in för att fallet skulle bli större. Men där synden blev större, där överflödade nåden ännu mer,
för att, liksom synden regerade i kraft av döden, så ska också nåden regera genom rättfärdighet till evigt liv genom Jesus Kristus, vår Herre.