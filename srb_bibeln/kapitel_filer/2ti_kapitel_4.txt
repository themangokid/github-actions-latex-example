Därför uppmanar jag dig inför Gud och Herren Jesus Kristus, som ska döma levande och döda vid hans uppenbarelse och hans rike:
Predika ordet, var redo i tid och otid, överbevisa, tillrättavisa, förmana med mycket tålamod och undervisning.
För den tid ska komma, då de inte ska tåla den sunda läran, utan efter sina egna begär ska de samla åt sig lärare, allteftersom det kliar dem i öronen,
och vända sina öron från sanningen och vända sig till myter.
Men du, var alltid på din vakt, bär ditt lidande, uträtta en evangelists arbete, fullgör din tjänst.
För jag offras redan och tiden för mitt uppbrott är inne.
Jag har kämpat den goda kampen, jag har fullbordat loppet, jag har bevarat tron.
Nu ligger rättfärdighetens segerkrans i förvar åt mig, som Herren, den rättfärdige domaren, ska ge mig på den dagen, och inte bara åt mig utan åt alla dem som älskar hans uppenbarelse.
Gör allt du kan för att snart komma till mig.
För Demas har av kärlek till denna världen övergett mig och rest till Thessalonike, Krescens till Galatien, Titus till Dalmatien.
Endast Lukas är hos mig. Ta med dig Markus och för honom hit, för han är till stor nytta för mig i tjänsten.
Och Tykikus har jag sänt till Efesus.
När du kommer, så ta med dig den mantel som jag lämnade kvar hos Karpus i Troas, och böckerna, framför allt pergamenten.
Kopparsmeden Alexander har gjort mig mycket ont. Herren ska vedergälla honom efter hans gärningar.
Akta dig för honom, du också, för han har gjort häftigt motstånd mot vår förkunnelse.
Vid mitt första försvar var det ingen som stod tillsammans med mig, utan alla övergav mig. Må det inte bli dem tillräknat.
Men Herren hjälpte mig och gav mig kraft så att jag kunde fullfölja förkunnelsen och alla hedningar fick höra den. Och så blev jag räddad ur lejonets gap.
Och Herren ska rädda mig från alla ondskans anslag och frälsa mig till sitt himmelska rike. Honom tillhör äran i evigheternas evigheter. Amen.
Hälsa Priska och Akvila och Onesiforus familj.
Erastus stannade kvar i Korint men Trofimus som var sjuk lämnade jag kvar i Miletus.
Skynda dig att komma hit före vintern. Eubulus, Pudens, Linus, Klaudia och alla bröderna hälsar dig.
Herren Jesus Kristus  vare med din ande. Nåd vare med er. Amen.