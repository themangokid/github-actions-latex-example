Paulus, apostel, inte från människor, inte heller genom någon människa, utan genom Jesus Kristus och Gud, Fadern, som har uppväckt honom från de döda,
och alla bröder som är med mig, till församlingarna i Galatien.
Nåd vare med er och frid från Gud, Fadern, och från vår Herre Jesus Kristus,
som utgav sig själv för våra synder, för att han skulle ta oss ut ur den nuvarande onda världen, enligt Guds och vår Faders vilja.
Honom tillhör äran i evigheternas evighet. Amen.
Det förvånar mig att ni så snart avfaller från honom som har kallat er i Kristi nåd, till ett annat evangelium,
fast det inte finns något annat. Men det finns några som förvillar er och vill förvränga Kristi evangelium.
Men även om vi eller en ängel från himlen predikar ett annat evangelium för er, än det som vi har predikat för er, så vare han förbannad!
Såsom vi redan förut har sagt, så säger jag än en gång: Om någon predikar ett annat evangelium för er än det ni har tagit emot, så vare han förbannad!
Hur är det nu? Är det människor jag försöker övertala - eller Gud? Eller försöker jag vara människor till lags? För om jag fortfarande ville vara människor till lags, så skulle jag inte vara Kristi tjänare.
Men det ska ni veta, bröder, att det evangelium som blivit predikat av mig inte kommer från någon människa.
För jag har inte fått det eller lärt mig det av någon människa, utan genom en uppenbarelse från Jesus Kristus.
Ni har ju hört om mitt liv förut i judendomen, att jag då oerhört mycket förföljde Guds församling och försökte utrota henne.
Och jag gick längre i judendomen än många jämnåriga i mitt folk och ivrade ännu mer än de för mina fäders traditioner.
Men då det behagade Gud, som från min moders liv avskilde mig och kallade mig genom sin nåd,
att uppenbara sin Son i mig, för att jag skulle predika evangelium om honom bland hedningarna, rådgjorde jag inte genast med kött och blod,
inte heller for jag upp till Jerusalem till dem som var apostlar före mig, utan jag for bort till Arabien och vände sedan tillbaka till Damaskus.
Sedan, efter tre år, for jag upp till Jerusalem för att lära känna Petrus, och jag stannade hos honom i femton dagar.
Men någon annan av apostlarna såg jag inte, utom Jakob, Herrens bror.
Vad jag nu skriver till er, se, det är inför Gud, jag ljuger inte.
Därefter kom jag till trakterna av Syrien och Cilicien.
Men jag var personligen okänd för de kristna församlingarna i Judeen.
Och det enda de hörde var att han som förut förföljde oss, nu predikar evangelium om den tro som han tidigare försökte utrota.
Och de prisade Gud för min skull.