Ge akt på er gåva, så att ni inte ger den inför människorna för att bli sedda av dem. Annars har ni ingen lön hos er Fader, som är i himlarna.
Därför, när du ger en gåva, så låt inte stöta i basun för dig, som hycklarna gör i synagogorna och på gatorna, för att de ska bli prisade av människorna. Sannerligen säger jag er: De har fått ut sin lön.
Men när du ger en gåva, så låt inte din vänstra hand veta vad den högra gör,
så att dina gåvor förblir i det fördolda, och din Fader, som ser i det fördolda, ska själv belöna dig synligt.
Och när du ber, ska du inte vara som hycklarna, för de älskar att stå i synagogorna och i gathörnen för att be, så att människorna ska se dem. Sannerligen säger jag er: De har fått ut sin lön.
Men du, när du ber, gå in i din kammare och när du har stängt din dörr, be till din Fader som är i det fördolda. Och din Fader, som ser i det fördolda, ska belöna dig synligt.
Och när ni ber ska ni inte upprepa tomma ord som hedningarna, för de menar att de ska bli hörda för sina många ords skull.
Ni ska därför inte likna dem. För er Fader vet vad ni behöver, innan ni ber honom.
Därför ska ni be så: Fader vår som är i himlarna! Helgat vare ditt namn.
Låt ditt rike komma. Ske din vilja, såsom i himlen, så också på jorden.
Ge oss idag vårt dagliga bröd
och förlåt oss våra skulder, såsom också vi förlåter dem som är oss skyldiga.
Och för oss inte in i frestelse, utan fräls oss från det onda, för riket är ditt och makten och härligheten i evighet. Amen.
För om ni förlåter människorna deras överträdelser, så ska också er himmelske Fader förlåta er.
Men om inte ni förlåter människorna deras överträdelser, så ska inte heller er Fader förlåta era överträdelser.
Och när ni fastar, se inte dystra ut som hycklarna. För de vanställer sina ansikten, för att människorna ska se att de fastar. Sannerligen säger jag er: De har fått ut sin lön.
Men när du fastar, smörj ditt huvud och tvätta ditt ansikte,
för att människorna inte ska se att du fastar, utan din Fader som är i det fördolda. Och din Fader, som ser i det fördolda, ska belöna dig synligt.
Samla er inte skatter på jorden, där mal och rost fördärvar, och där tjuvar bryter sig in och stjäl,
utan samla er skatter i himlen, där varken mal eller rost fördärvar, och där tjuvar inte bryter sig in och stjäl.
För där er skatt är, där kommer också ert hjärta att vara.
Ögat är kroppens ljus. Är ditt öga friskt, så får hela din kropp ljus.
Men är ditt öga fördärvat, så blir hela din kropp mörk. Är det nu så, att ljuset som är i dig är mörker, hur djupt blir då inte mörkret?
Ingen kan tjäna två herrar. För antingen ska han hata den ene och älska den andre, eller så ska han hålla sig till den ene och förakta den andre. Ni kan inte tjäna både Gud och mammon.
Därför säger jag er: Bekymra er inte för ert liv, vad ni ska äta eller dricka, och inte för er kropp, vad ni ska klä er med. Är inte livet mer än maten, och kroppen mer än kläderna?
Se på himlens fåglar: De sår inte, de skördar inte och samlar inte heller i lador, och ändå föder er himmelske Fader dem. Är inte ni värda mycket mer än de?
Vem är den bland er, som med sin omsorg förmår lägga en aln till sin livslängd?
Och varför bekymrar ni er för kläder? Se på liljorna på marken, hur de växer: De arbetar inte, inte heller spinner de.
Men jag säger er, att inte ens Salomo i all sin härlighet var så klädd som en av dem.
Om nu Gud klär gräset på marken, vilket i dag finns till och i morgon kastas i ugnen, skulle han då inte mycket mer göra det med er, ni klentrogna?
Därför ska ni inte vara bekymrade och säga: Vad ska vi äta? eller: Vad ska vi dricka? eller: Vad ska vi klä oss med?
Efter allt detta söker ju hedningarna, men er himmelske Fader vet att ni behöver allt detta.
Men sök först Guds rike och hans rättfärdighet, så ska ni få allt detta också.
Bekymra er därför inte för morgondagen, för morgondagen ska ha sina egna bekymmer. Var dag har nog av sin egen plåga.