Också ni var döda genom överträdelser och synder,
i vilka ni förut vandrade efter denna världens sätt, efter fursten över luftens välde, den ande som nu är verksam i olydnadens barn.
Bland dem levde också vi alla förut i vårt kötts begärelser och gjorde vad köttet och sinnet ville, och vi var av naturen vredens barn liksom de andra.
Men Gud som är rik på barmhärtighet, har för den stora kärleks skull, varmed han har älskat oss,
gjort även oss, som var döda genom synderna, levande tillsammans med Kristus. Av nåd är ni frälsta.
Och han har uppväckt och satt oss tillsammans i det himmelska, i Kristus Jesus,
för att han i kommande tidsåldrar skulle bevisa sin nåds oändliga rikedom genom sin godhet mot oss genom Kristus Jesus.
Ty av nåden är ni frälsta genom tron, och det inte av er själva, Guds gåva är det,
inte av gärningar, för att ingen ska berömma sig.
För vi är hans verk, skapade i Kristus Jesus till goda gärningar, som Gud har förberett för att vi ska vandra i dem.
Tänk därför på att ni, som förut var hedningar i köttet och blev kallade oomskurna av dem som kallas omskurna genom den omskärelse som är gjord på köttet med händer,
att ni på den tiden var utan Kristus, utestängda från medborgarskapet i Israel och utan del i förbunden med deras löfte, utan hopp och utan Gud i världen.
Men nu har ni, som en gång var långt borta, i Kristus Jesus kommit nära genom Kristi blod.
För han är vår frid. Han har gjort de båda till ett och har brutit ner skiljemuren,
då han i sitt kött tog bort fiendskapen, nämligen lagen med dess bud och föreskrifter, för att han av de två skulle i sig själv skapa en ny människa och så skapa frid.
Så skulle han försona de båda med Gud i en kropp genom korset, sedan han genom det hade dödat fiendskapen.
Och han kom och predikade frid för er som var långt borta och för dem som var nära.
För genom honom har vi båda i en och samme Ande tillträde till Fadern.
Därför är ni nu inte längre gäster och främlingar utan medborgare med de heliga och tillhör Guds familj,
uppbyggda på apostlarnas och profeternas grund, där hörnstenen är Jesus Kristus själv.
I honom sammanfogas hela byggnaden och växer till ett heligt tempel i Herren.
I honom blir också ni sammanbyggda till en Guds boning genom Anden.