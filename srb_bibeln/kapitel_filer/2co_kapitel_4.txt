Därför, då vi har denna tjänst efter den barmhärtighet som vi har fått, så tappar vi inte modet,
utan vi har avsagt oss allt skamligt hemlighetsmakeri och går inte listigt tillväga. Inte heller förfalskar vi Guds ord, utan lägger öppet fram sanningen och överlämnar oss själva inför Guds åsyn åt varje människas samvete.
Men även om vårt evangelium är dolt, så är det för dem som går förlorade som det är dolt,
bland vilka denna världens gud har förblindat sinnena hos dem som inte tror, så att inte ljuset kan lysa för dem från Kristi härlighets evangelium, han som är Guds avbild.
För vi predikar inte oss själva, utan Kristus Jesus, Herren, och oss som era tjänare för Jesu skull.
För Gud som befallde ljus att lysa fram ur mörkret, han har lyst upp våra hjärtan, för att kunskapen om Guds härlighet i Jesu Kristi ansikte ska stråla fram.
Men denna skatt har vi i lerkärl, för att den överväldigande kraften ska vara från Gud och inte från oss.
Vi är trängda på alla sidor men inte utan utväg, rådvilla men inte rådlösa,
förföljda men inte övergivna, nedslagna men inte förlorade.
Vi bär alltid Herren Jesu död i vår kropp, för att också Jesu liv ska uppenbaras i vår kropp.
För vi som lever utlämnas ständigt åt döden för Jesu skull, för att också Jesu liv ska uppenbaras i vår dödliga kropp.
Så är nu döden verksam i oss, men livet i er.
Men då vi har samma trons ande, som det står skrivet: Jag trodde och därför talade jag, så tror också vi, och därför talar vi.
Vi vet att han som har uppväckt Herren Jesus, han ska också uppväcka oss genom Jesus och ställa fram oss tillsammans med er.
För allt sker för er skull, för att nåden genom att komma allt fler till del ska få tacksägelsen att flöda över till Guds ära.
Därför tröttnar vi inte. Och även om vår yttre människa bryts ner, så förnyas likväl den inre dag för dag.
För vår bedrövelse som varar ett ögonblick och väger lätt, bereder åt oss en evig härlighet, som uppväger den i rikaste mått.
Vi ser inte efter det som syns, utan efter det som inte syns. För det synliga är förgängligt, men det osynliga är evigt.