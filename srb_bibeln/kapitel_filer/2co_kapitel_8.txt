Dessutom, bröder, vill vi att ni ska känna till den Guds nåd som har getts åt församlingarna i Makedonien,
fastän de har varit prövade av stor nöd, så har deras överflödande glädje mitt under djup fattigdom så flödat över, att de med uppriktigt hjärta har gett rikligen.
Efter sin förmåga, det intygar jag, ja, över sin förmåga har de gett, och helt frivilligt.
Mycket enträget bad de oss att vi skulle ta emot denna gåva och deras deltagande i hjälpen till de heliga.
Och de gav inte endast vad vi hade hoppats, utan sig själva gav de först åt Herren och sedan åt oss genom Guds vilja.
Därför bad vi Titus att också slutföra den kärleksgärning som han redan hade påbörjat hos er.
Men liksom ni har överflöd på allt, i tro och i tal och i kunskap och i all iver och i er kärlek till oss, så ska ni nu också se till att överflöda i denna kärleksgärning.
Jag säger inte detta som en befallning, utan för att genom andras iver även pröva äktheten i er kärlek.
För ni känner vår Herre, Jesu Kristi, nåd, att fastän han var rik blev han likväl fattig för er skull, för att ni genom hans fattigdom skulle bli rika.
Och i detta ger jag mitt råd, för det är till ert eget bästa, ni som redan för ett år sedan inte bara påbörjade arbetet utan också var villiga till det.
Så fullfölj nu också arbetet ni började, för att såsom det fanns en iver att vilja detta, så ska ni också fullfölja det efter er förmåga.
För om den goda viljan finns, så är han välkommen med vad han har och inte med vad han inte har.
För meningen är inte att andra ska ha det lätt och ni lida nöd, utan att alla ska få det lika.
Just nu kommer ert överflöd att avhjälpa deras brist, för att också deras överflöd ska avhjälpa er brist. Så blir det lika för alla,
som det står skrivet: Den som samlade mycket fick ingenting över, och den som samlade lite saknade ingenting.
Men Gud vare tack, som lägger samma ivriga omsorg för er i Titus hjärta,
för han tog verkligen emot vår uppmaning, och han var så ivrig att han självmant reste till er.
Men tillsammans med honom har vi sänt en broder, vars beröm är i evangeliet i alla församlingarna.
Och inte bara det, utan han är också vald av församlingarna till att följa med oss på resan med denna gåva, som ordnas av oss till ära för Herren själv och för att visa er goda vilja.
Så undviker vi att man talar illa om oss på grund av denna frikostiga gåva, som vi tar hand om.
Det är angeläget att det går rätt till, inte bara inför Herren utan också inför människor.
Och tillsammans med dem har vi sänt vår broder, som redan vid många tillfällen och på många sätt gett oss bevis på sin iver, och nu är han ännu ivrigare på grund av sitt stora förtroende för er.
När det gäller Titus, så är han min vän och medarbetare hos er, eller våra bröder, så är de församlingarnas sändebud och Kristi ära.
Därför, visa för dem och för församlingarna bevis på er kärlek och att vi hade rätt när vi berömde er inför dem.