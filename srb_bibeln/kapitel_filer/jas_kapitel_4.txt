Varifrån kommer strider och tvister bland er? Kommer de inte från era begär som för krig i era lemmar?
Ni har begär, men får inget, ni dödar och är avundsjuka, men vinner inget, ni strider och för krig, men ni har inget, därför att ni inte ber.
Ni ber och får inget, därför att ni ber illa, för att slösa bort det på era njutningar.
Ni äktenskapsbrytare och äktenskapsbryterskor, vet ni inte att vänskap med världen är fiendskap mot Gud? Därför, den som vill vara världens vän blir Guds fiende.
Eller menar ni att det är tomma ord då Skriften säger: Med avund längtar Anden som bor i oss?
Men större är den nåd han ger, därför heter det: Gud står emot de högmodiga, men de ödmjuka ger han nåd.
Underordna er därför Gud. Stå emot djävulen, så ska han fly bort från er.
Närma er Gud, så ska han närma sig er. Rena era händer, ni syndare, och gör era hjärtan rena, ni tvehågsna.
Känn ert elände och sörj och gråt. Låt ert skratt vändas i sorg, och er glädje i bedrövelse.
Ödmjuka er inför Herren, så ska han upphöja er.
Förtala inte varandra, bröder. Den som förtalar sin broder och dömer sin broder, han talar emot lagen och dömer lagen. Men dömer du lagen så är du inte lagens görare utan dess domare.
En är lagstiftaren som kan frälsa och förgöra. Vem är du, som dömer en annan?
Och nu, till er som säger: I dag eller i morgon ska vi resa till den eller den staden, och där ska vi stanna ett år och göra affärer och tjäna pengar.
Ni som inte vet vad som kan ske i morgon. För vad är ert liv? Det är bara en dimma, som för en liten stund syns och sedan försvinner.
I stället borde ni säga: Om Herren vill och vi får leva så ska vi göra det eller det.
Men nu skryter ni i ert högmod. Allt sådant skryt är av ondo.
Den som därför vet att göra det som är gott och inte gör det, för honom är det synd.