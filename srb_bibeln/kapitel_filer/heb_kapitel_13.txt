Håll broderskärleken levande.
Glöm inte att visa gästvänlighet, för genom den har några tagit emot änglar som gäster utan att veta det.
Kom ihåg dem som sitter i fängelse, som om ni vore deras medfångar, och dem som misshandlas, som om ni själva var i den kroppen.
Äktenskapet ska hållas i ära bland alla och den äkta sängen obefläckad. Men otuktiga och äktenskapsbrytare ska Gud döma.
Ert levnadssätt ska vara fritt från penningbegär. Var nöjda med det ni har. För han har sagt: Jag ska aldrig lämna dig eller överge dig.
Därför kan vi frimodigt säga: Herren är min hjälpare, och jag ska inte frukta. Vad kan en människa göra mig?
Tänk på era ledare som har talat Guds ord till er. Se, hur de slutade sina liv och följ efter deras tro.
Jesus Kristus är densamme i går och i dag och i evighet.
Låt er inte drivas omkring av många olika och främmande läror. För det är gott att hjärtat blir styrkt genom nåd, och inte genom mat, som inte har varit till någon nytta för dem som har varit upptagna med sådant.
Vi har ett altare som de som tjänar i tabernaklet inte har rätt att äta av.
För kropparna av de djur, vilkas blod för syndens skull bärs in i helgedomen genom översteprästen, bränns upp utanför lägret.
Därför led också Jesus utanför porten, för att han genom sitt eget blod skulle helga folket.
Låt oss därför gå ut till honom utanför lägret och bära hans smälek.
För här har vi ingen stad som består utan vi söker efter den som ska komma.
Låt oss därför genom honom alltid bära fram lovets offer till Gud, som är en frukt från läppar som prisar hans namn.
Men glöm inte att göra gott och att dela med er, för sådana offer behagar Gud.
Lyd era ledare och följ dem, för de vakar över era själar, såsom de som ska avlägga räkenskap, så att de får göra det med glädje och inte med sorg, för det skulle inte vara till gagn för er.
Be för oss, för vår förtröstan är att vi har ett gott samvete, och vill på allt sätt leva ett rätt liv.
Men framför allt ber jag er att göra detta, för att jag desto snarare ska få komma tillbaka till er.
Men fridens Gud, som från de döda har återfört den store Herden för fåren, vår Herre Jesus, genom ett evigt förbunds blod,
han må fullkomna er till allt gott verk så att ni gör hans vilja. Han verkar i er vad som är välbehagligt inför honom, genom Jesus Kristus. Honom tillhör äran i evigheternas evigheter! Amen.
Men jag förmanar er, bröder, att tåla förmaningens ord, och jag har ju skrivit kortfattat till er.
Ni ska veta att broder Timoteus har blivit frigiven. Om han kommer snart, ska jag tillsammans med honom se er.
Hälsa alla era ledare och alla de heliga. De från Italien hälsar till er.
Nåd vare med er alla. Amen.