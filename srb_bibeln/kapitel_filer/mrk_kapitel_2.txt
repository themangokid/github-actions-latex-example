Därefter kom han på nytt in i Kapernaum efter några dagar, och ryktet spred sig att han var i huset.
Då samlades genast så många att de inte fick plats, inte ens utanför dörren, och han predikade ordet för dem.
Då kom de fram till honom med en lam, som bars av fyra män.
Och då de inte kunde komma fram till honom för folkmassans skull, tog de bort taket på huset där han var. Och när de hade brutit upp det firade de ner bädden som den lame låg på.
När Jesus såg deras tro, sa han till den lame: Son, dina synder är dig förlåtna.
Nu satt där några skriftlärda, och de tänkte i sina hjärtan:
Varför talar denne sådana hädelser? Vem kan förlåta synder, förutom en, Gud?
Och Jesus förstod genast i sin ande att de tänkte så för sig själva, och han sa till dem: Varför tänker ni så i era hjärtan?
Vilket är lättare att säga till den lame: Dina synder är dig förlåtna, eller att säga: Stå upp och ta din bädd och gå?
Men för att ni ska veta att Människosonen har makt på jorden att förlåta synder, sa han till den lame:
Jag säger dig. Res dig upp och ta din bädd och gå till ditt hem.
Och genast reste han sig upp, tog sin bädd och gick ut inför allas åsyn, så att alla förundrade sig mycket och prisade Gud, och sa: Något sådant har vi aldrig sett.
Och än en gång gick han längs sjön, och allt folket kom till honom, och han undervisade dem.
Och när han passerade, såg han Levi, Alfeus son, sitta vid tullen och sa till honom: Följ mig. Och han reste sig och följde honom.
Och det hände, medan han låg till bords i hans hus, att också många tullindrivare och syndare låg till bords med Jesus och hans lärjungar. För de var många, och de följde honom.
Men när de skriftlärda och fariseerna såg att han åt med tullindrivare och syndare, sa de till hans lärjungar: Hur kommer det sig att han äter och dricker med tullindrivare och syndare?
När Jesus hörde detta sa han till dem: De friska behöver inte läkare, utan de sjuka. Jag har inte kommit för att kalla rättfärdiga utan syndare till omvändelse.
Både Johannes och fariseernas lärjungar brukade fasta och de kom och sa till honom: Varför fastar Johannes och fariseernas lärjungar, men inte dina lärjungar?
Då sa Jesus till dem: Kan väl brudgummens vänner fasta, så länge brudgummen är hos dem? Så länge de har brudgummen hos sig kan de inte fasta.
Men dagar ska komma, då brudgummen ska tas ifrån dem och då i de dagarna ska de fasta.
För ingen syr en lapp av okrympt tyg på ett gammalt plagg, för den nya lappen som täcker, river då bort av det gamla och hålet blir värre.
Och ingen slår nytt vin i gamla skinnsäckar, för då spränger det nya vinet skinnsäckarna, och vinet spills ut, och skinnsäckarna förstörs. Utan nytt vin ska man slå i nya skinnsäckar.
Och det hände att han på sabbaten gick genom sädesfälten, och hans lärjungar började rycka av axen medan de gick.
Då sa fariseerna till honom: Se, varför gör de sådant som inte är tillåtet på sabbaten?
Då sa han till dem: Har ni aldrig läst vad David gjorde, då han och de som var med honom kom i nöd och blev hungriga?
Hur han gick in i Guds hus under översteprästen Abjatars tid, och åt skådebröden, som det inte är tillåtet att äta utom för prästerna och gav även åt dem som var med honom?
Och han sa till dem: Sabbaten blev till för människans skull, och inte människan för sabbatens skull.
Därför är Människosonen Herre också över sabbaten.