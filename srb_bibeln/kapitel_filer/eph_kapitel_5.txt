Bli därför Guds efterföljare, så som älskade barn,
och vandra i kärlek, såsom också Kristus har älskat oss och utgivit sig själv för oss som en gåva och ett offer åt Gud, till en välbehaglig doft.
Men otukt och all orenhet eller girighet ska inte ens nämnas bland er, såsom det anstår heliga,
inte heller skamligt eller dåraktigt tal eller gyckel, utan i stället tacksägelse.
För ni vet detta, att ingen otuktig eller oren eller girig, som är en avgudadyrkare, har någon arvedel i Kristi och Guds rike.
Låt ingen bedra er med tomma ord, för på grund av sådant kommer Guds vrede över olydnadens barn.
Ha därför ingen gemenskap med dem.
För ni var förut mörker, men nu är ni ljus i Herren. Vandra såsom ljusets barn.
För Andens frukt består i all godhet och rättfärdighet och sanning.
Pröva vad som är behagligt för Herren.
Och ha ingen delaktighet i mörkrets ofruktbara gärningar, utan tillrättavisa dem i stället.
För vad de gör i hemlighet är till och med skamligt att tala om.
Men allt detta blir uppenbarat när det avslöjas av ljuset, för allt det som blivit uppenbarat är ljus.
Därför säger han: Vakna upp, du som sover, och stå upp från de döda, så ska Kristus ge dig ljus.
Se därför noga till hur ni vandrar, inte som ovisa utan som visa,
ta väl vara på tiden, för dagarna är onda.
Var därför inte oförståndiga utan förstå vad som är Herrens vilja.
Och drick er inte berusade av vin, det leder till ett dåligt levnadssätt, utan låt er uppfyllas av Anden.
Tala till varandra i psalmer och lovsånger och andliga sånger, och sjung och spela för Herren i ert hjärta,
och tacka alltid Gud och Fadern för allt i vår Herre Jesu Kristi namn.
Underordna er varandra i fruktan för Gud.
Ni hustrur, underordna er era män, såsom under Herren,
för mannen är hustruns huvud, liksom också Kristus är församlingens huvud, och han är kroppens Frälsare.
Därför, såsom församlingen är underordnad Kristus, så ska också hustrurna i allt vara det mot sina män.
Ni män, älska era hustrur såsom också Kristus har älskat församlingen, och utgivit sig själv för henne
för att han skulle helga henne, genom att han renar henne i vattnets bad, genom ordet,
för att kunna ställa fram henne inför sig själv, en härlig församling, utan fläck eller skrynkla eller något annat sådant, utan för att hon skulle vara helig och fläckfri.
På samma sätt är männen skyldiga att älska sina hustrur såsom sina egna kroppar. Den som älskar sin hustru älskar sig själv.
För ingen har någonsin hatat sitt eget kött, utan man ger det näring och vårdar det, såsom också Herren gör med församlingen.
För vi är delar av hans kropp, av hans kött och av hans ben.
Därför ska en man lämna sin far och sin mor och hålla sig till sin hustru, och de två ska bli ett kött.
Denna hemlighet är stor, nu talar jag om Kristus och församlingen.
Men även var och en av er ska älska sin hustru som sig själv, och hustrun ska visa sin man aktning.