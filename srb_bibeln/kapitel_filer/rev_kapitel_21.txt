Och jag såg en ny himmel och en ny jord. För den första himlen och den första jorden hade försvunnit och havet fanns inte mer.
Och jag, Johannes, såg den heliga staden, det nya Jerusalem, komma ner från himlen, från Gud, redo som en brud smyckad för sin brudgum.
Och jag hörde en stark röst från himlen säga: Se, Guds tabernakel är bland människorna, och han ska bo hos dem, och de ska vara hans folk, och Gud själv ska vara med dem och vara deras Gud.
Och Gud ska torka bort alla tårar från deras ögon. Och döden ska inte vara mer, inte heller sorg, inte heller gråt, och ingen smärta ska finnas mer, för det som förr var är borta.
Och han som satt på tronen, sa: Se, jag gör allting nytt. Och han sa till mig: Skriv, för dessa ord är sanna och trovärdiga.
Och han sa till mig: Det har skett. Jag är Alfa och Omega, begynnelsen och änden. Åt den som törstar ska jag fritt och för intet ge ur källan med livets vatten.
Den som segrar ska ärva allt detta, och jag ska vara hans Gud, och han ska vara min son.
Men de fega och de otroende och de avskyvärda samt mördare och otuktiga och trollkarlar och avgudadyrkare och alla lögnare ska få sin del i den sjö som brinner med eld och svavel, som är den andra döden.
Och till mig kom en av de sju änglarna som hade de sju skålarna fulla med de sju sista plågorna, och han talade med mig och sa: Kom hit, jag ska visa dig bruden, Lammets hustru.
Och han förde mig i anden upp på ett stort och högt berg och visade mig den stora staden, det heliga Jerusalem, som kom ner från himlen, från Gud,
och den hade Guds härlighet, och dess ljus var som den dyrbaraste ädelsten, som en kristallklar jaspis.
Och den hade en stor och hög mur med tolv portar, och vid portarna tolv änglar och namn inskrivna, vilka är namnen på Israels söners tolv stammar.
Tre portar mot öst, tre portar mot norr, tre portar mot söder och tre portar mot väst.
Och stadsmuren hade tolv fundament och på dem stod namnen på Lammets tolv apostlar.
Och han som talade med mig hade ett vassrör av guld, för att mäta staden och dess portar och dess mur.
Och staden ligger i fyrkant och dess längd är lika stor som bredden. Och han mätte staden med röret, 12 000 stadier. Längden och bredden och höjden var lika.
Han mätte också dess mur, 144 alnar efter människors mått, som är en ängels.
Och dess mur var byggd av jaspis, och staden var av rent guld, likt rent glas.
Och stadsmurens grundstenar var prydda med alla slags ädelstenar. Den första grundstenen var en jaspis, den andra en safir, den tredje en kalcedon, den fjärde en smaragd,
den femte en sardonyx, den sjätte en karneol, den sjunde en krysolit, den åttonde en beryll, den nionde en topas, den tionde en krysopras, den elfte en hyacint, den tolfte en ametist.
Och de tolv portarna var tolv pärlor. Var port för sig var av en pärla. Och stadens gata var av rent guld som genomskinligt glas.
Och jag såg inget tempel i den, för Herren Gud, den Allsmäktige, och Lammet är dess tempel.
Och staden behöver inte sol eller måne, för att skina i den, för Guds härlighet lyser upp den och dess ljus är Lammet.
Och folken som blivit frälsta ska vandra i dess ljus och kungarna på jorden ska föra sin härlighet och ära in i den.
Och dess portar ska aldrig stängas om dagen, för ingen natt ska vara där.
Och de ska föra folkens härlighet och ära in i den.
Och aldrig någonsin ska något komma in i den som gör den oren, inte heller den som gör något som är avskyvärt eller ljuger, utan bara de som är skrivna i livets bok hos Lammet.