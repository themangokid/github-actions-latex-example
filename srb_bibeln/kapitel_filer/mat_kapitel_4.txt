Då blev Jesus förd av Anden ut i öknen, för att frestas av djävulen.
Och när han hade fastat i fyrtio dagar och fyrtio nätter, blev han sedan hungrig.
Och frestaren kom fram till honom och sa: Om du är Guds Son, så befall att dessa stenar blir bröd.
Då svarade han och sa: Det står skrivet: Människan ska inte leva bara av bröd, utan av varje ord som utgår från Guds mun.
Då tog djävulen honom med sig till den heliga staden och ställde honom på templets högsta plats
och sa till honom: Om du är Guds Son, så kasta dig ner, för det står skrivet: Han ska ge sina änglar befallning om dig, och de ska bära dig på sina händer, så att du inte stöter din fot mot någon sten.
Jesus sa till honom: Det är också skrivet: Du skall inte sätta Herren, din Gud, på prov.
Åter tog djävulen honom med sig upp på ett mycket högt berg och visade honom alla riken i världen och deras härlighet
och sa till honom: Allt detta vill jag ge dig, om du faller ner och tillber mig.
Då sa Jesus till honom: Gå bort, Satan. För det står skrivet: Herren, din Gud, ska du tillbe, och endast honom ska du tjäna.
Då lämnade djävulen honom, och se, änglar kom fram och tjänade honom.
Då nu Jesus hörde, att Johannes var satt i fängelse, vände han tillbaka till Galileen.
Och sedan han lämnat Nasaret kom han och bodde i Kapernaum, som ligger vid sjön, inom Sebulons och Naftalis områden,
för att det skulle uppfyllas som var sagt genom profeten Jesaja, som sa:
Sebulons land och Naftalis land, vid havsvägen, på andra sidan Jordan, hedningarnas Galileen,
det folk som satt i mörker fick se ett stort ljus, och för dem som satt i dödens land och skugga har ett ljus gått upp.
Från den tiden började Jesus predika och säga: Omvänd er, för himmelriket har kommit nära.
När Jesus gick utmed Galileiska sjön, såg han två bröder, Simon som kallas Petrus och hans bror Andreas, kasta ut ett nät i sjön för de var fiskare.
Då sa han till dem: Följ mig, och jag ska göra er till människofiskare.
Och genast övergav de näten och följde honom.
När han gick längre fram, såg han två andra bröder, Jakob, Sebedeus son, och hans bror Johannes, där de tillsammans med sin far Sebedeus lagade sina nät i båten. Och han kallade på dem,
och genast övergav de båten och sin far och följde honom.
Och Jesus gick omkring i hela Galileen och undervisade i synagogorna och predikade evangelium om riket och botade alla slags sjukdomar och alla slags krämpor bland folket.
Sedan spred sig ryktet om honom över hela Syrien. Och man förde till honom alla sjuka, som led av olika slags sjukdomar och var plågade av smärtor. Dessutom de som var besatta av onda andar, och de som var sinnessjuka och de som var lama. Och han helade dem.
Och mycket folk följde honom från Galileen och från Dekapolis, och från Jerusalem, och från Judeen och från andra sidan Jordan.