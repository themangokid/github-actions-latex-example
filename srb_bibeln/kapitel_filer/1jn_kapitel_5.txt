Var och en som tror att Jesus är Kristus, han är född av Gud, och var och en som älskar honom som födde, han älskar också den som är född av honom.
Därigenom vet vi att vi älskar Guds barn, när vi älskar Gud och håller hans bud,
för detta är kärleken till Gud, att vi håller hans bud. Och hans bud är inte tunga,
för allt det som är fött av Gud besegrar världen. Och detta är den seger som har besegrat världen: vår tro.
Vem är den som besegrar världen, utom den som tror att Jesus är Guds Son?
Han är den som kom genom vatten och blod, Jesus Kristus, inte bara med vatten, utan med vattnet och blodet. Och det är Anden som vittnar, eftersom Anden är sanningen.
Ty tre är de som vittnar i himlen: Fadern, Ordet och den Helige Ande, och dessa tre är ett.
Och tre är de som vittnar på jorden: Anden och vattnet och blodet, och dessa tre är eniga.
Om vi nu tar emot människors vittnesbörd, så är Guds vittnesbörd större, för detta är Guds vittnesbörd, som han har vittnat om sin Son.
Den som tror på Guds Son har vittnesbördet inom sig. Den som inte tror Gud har gjort honom till en lögnare, eftersom han inte har trott det vittnesbörd som Gud har vittnat om sin Son.
Och detta är vittnesbördet: att Gud har gett oss evigt liv, och det livet är i hans Son.
Den som har Sonen har livet. Den som inte har Guds Son har inte livet.
Detta har jag skrivit till er som tror på Guds Sons namn, för att ni ska veta att ni har evigt liv, och för att ni ska tro på Guds Sons namn.
Detta är den förtröstan som vi har till honom, att om vi ber om något efter hans vilja, så hör han oss.
Och om vi vet att han hör oss vad vi än ber om, så vet vi att vi har det som vi bett honom om.
Om någon ser sin broder begå en synd som inte är en synd till döds, ska han be, och han ska ge honom liv, åt dem som inte begår synd till döds. Det finns en synd till döds. Jag säger inte att man ska be för den.
All orättfärdighet är synd, och det finns synd som inte är till döds.
Vi vet att var och en som är född av Gud inte syndar, utan den som är född av Gud aktar sig, så att den onde inte kommer åt honom.
Vi vet att vi är av Gud, och att hela världen är i det ondas våld.
Och vi vet att Guds Son har kommit och har gett oss förstånd, så att vi kan känna den Sanne, och vi är i den Sanne, i hans Son Jesus Kristus. Han är den sanne Guden och det eviga livet.
Kära barn, håll er borta från avgudarna. Amen.