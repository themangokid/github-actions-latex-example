Vid den tiden gick Jesus genom sädesfälten på sabbaten, och hans lärjungar var hungriga och började rycka av ax och äta.
Men när fariseerna såg det, sa de till honom: Se, dina lärjungar gör det som inte är tillåtet att göra på sabbaten.
Men han sa till dem: Har ni inte läst vad David gjorde, när han och de som var med honom var hungriga?
Hur han gick in i Guds hus och åt skådebröden, som det inte var tillåtet för honom att äta, inte heller för dem som var med honom, utan endast för prästerna?
Eller har ni inte läst i lagen, att på sabbaten bryter prästerna sabbaten i templet, och är ändå utan skuld?
Men jag säger er, att här är den som är större än templet.
Men hade ni vetat vad detta betyder: Jag vill se barmhärtighet och inte offer, då hade ni inte dömt de oskyldiga.
För Människosonen är Herre också över sabbaten.
Sedan han hade gått därifrån gick han in i deras synagoga.
Och se, där var en man som hade en förtvinad hand. För att kunna anklaga honom frågade de honom och sa: Är det tillåtet att bota på sabbaten?
Men han sa till dem: Vilken är den människa bland er, som har ett får och om det faller i en grop på sabbaten, inte griper tag i det och drar upp det?
Hur mycket mer är inte en människa värd än ett får! Alltså är det tillåtet att göra gott på sabbaten.
Därefter sa han till mannen: Räck ut din hand, och han räckte ut den, och den blev helad och var lika frisk som den andra.
Då gick fariseerna ut och höll rådslag mot honom hur de skulle kunna döda honom.
Men Jesus visste det och drog sig därifrån. Och en stor folkskara följde honom, och han botade dem alla.
Och sa till dem strängt, att de inte skulle göra honom känd,
för att det skulle fullbordas som var sagt genom profeten Jesaja, som sa:
Se, min tjänare, som jag har utvalt, min älskade, i vilken min själ har ett gott behag. Jag ska låta min Ande komma över honom, och han ska förkunna domen för hedningarna.
Han ska inte gräla eller ropa, inte heller ska man höra hans röst på gatorna.
Ett brutet strå ska han inte bryta av, och en rykande veke ska han inte släcka, tills han har fört domen till seger.
Och på hans namn ska hedningarna hoppas.
Sedan förde man fram till honom en som var besatt av en ond ande, som var blind och stum, och han botade honom, så att den blinde och stumme både talade och såg.
Och allt folket blev utom sig av häpnad och sa: Är denne inte Davids son?
Men när fariseerna hörde det, sa de: Han driver inte ut de onda andarna, förutom med hjälp av Beelsebul, de onda andarnas furste.
Men Jesus visste vad de tänkte och sa till dem: Varje rike som kommer i strid med sig självt blir ödelagt, och varje stad eller familj som kommer i strid med sig själv kan inte bestå.
Och om Satan driver ut Satan, har han kommit i strid mot sig själv. Hur kan då hans rike bestå?
Och om jag driver ut de onda andarna genom Beelsebul, genom vem driver då era barn ut dem? Därför ska de vara era domare.
Men om jag driver ut de onda andarna genom Guds Ande, då har Guds rike kommit till er.
Eller hur kan någon gå in i en stark mans hus och plundra honom på vad han äger, utan att han först binder den starke? Sedan kan han plundra hans hus.
Den som inte är med mig är emot mig, och den som inte samlar med mig skingrar.
Därför säger jag er: All synd och hädelse ska människorna få förlåtelse för, men hädelse mot Anden ska inte förlåtas människorna.
Och den som säger något mot Människosonen, han ska få det förlåtet. Men den som talar mot den Helige Ande, han ska inte få förlåtelse, varken i denna tidsålder eller i den kommande.
Antingen bedöm trädet gott och dess frukt god eller bedöm trädet dåligt och dess frukt dålig. För av frukten känner man trädet.
Ni huggormsyngel, hur skulle ni som är onda kunna tala något gott? För det hjärtat är fullt av, det talar munnen.
En god människa bär fram gott ur sitt hjärtas goda förråd, och en ond människa bär fram ont ur sitt onda förråd.
Men jag säger er, att för varje onyttigt ord som människorna talar, ska de göra räkenskap på domens dag.
Ty av dina ord ska du bli rättfärdigad, och av dina ord ska du bli fördömd.
Då svarade några av de skriftlärda och fariseerna och sa: Mästare, vi vill se ett tecken av dig.
Men han svarade och sa till dem: Ett ont och horiskt släkte söker efter ett tecken, men det ska inte få något annat tecken än profeten Jonas tecken.
För såsom Jona var tre dagar och tre nätter i den stora valens buk, så ska Människosonen vara tre dagar och tre nätter i jordens inre.
Män från Nineve ska stå upp vid domen tillsammans med denna generation och fördöma den. För de omvände sig efter Jonas predikan, och se, här är en som är större än Jona.
Drottningen av Söderlandet ska stå upp vid domen med denna generation och fördöma den. För hon kom från jordens ändar för att höra Salomos visdom, och se, här är en som är större än Salomo.
Men när den orene anden har farit ut från en människa, så vandrar han genom torra trakter och söker efter vila, men finner ingen.
Då säger han: Jag vill vända tillbaka till mitt hus, som jag lämnade. Och när han kommer, finner han det tomt, städat och pyntat.
Då går han bort och tar med sig sju andra andar, som är värre än han själv, och de går in och bor där. Så blir för den människan det sista värre än det första. Så ska det också gå för detta onda släkte.
Medan han ännu talade till folket, se, då stod hans mor och hans bröder utanför och ville tala med honom.
Då sa någon till honom: Se, din mor och dina bröder står utanför och vill tala med dig.
Då svarade han och sa till den som talade om detta för honom: Vem är min mor, och vilka är mina bröder?
Och han räckte ut sin hand mot sina lärjungar och sa: Se, min mor och mina bröder!
För var och en som gör min Faders vilja, som är i himlarna, han är min bror och syster och mor.