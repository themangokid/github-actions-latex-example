Och en av de sju änglarna som hade de sju skålarna kom och talade med mig och sa till mig: Kom hit, jag ska visa dig domen över den stora skökan som sitter på många vatten,
med vilken kungarna på jorden har bedrivit otukt och av hennes otukts vin har de som bor på jorden blivit druckna.
Och han förde mig i Anden bort till en öken, och jag såg en kvinna sitta på ett scharlakansrött vilddjur, som var fullt med hädiska namn, det hade sju huvuden och tio horn.
Och kvinnan var klädd i purpur och scharlakan och smyckad med guld och ädelstenar och pärlor. I sin hand hade hon en bägare av guld, full av skändligheter och smuts från hennes otukt.
På hennes panna var skrivet ett namn: Hemlighet, det stora Babylon, modern till skökorna och till skändligheterna på jorden.
Och jag såg kvinnan vara drucken av de heligas blod och av Jesu martyrers blod. Och när jag såg henne häpnade jag, med stor förundran.
Men ängeln sa till mig: Varför förundrade du dig? Jag ska tala om för dig hemligheten med kvinnan och vilddjuret som bär henne, det som har de sju huvudena och de tio hornen.
Vilddjuret som du har sett, det har varit och är inte mer, men det ska stiga upp ur avgrunden och gå bort till fördärvet. Och de som bor på jorden ska förundra sig, de vilkas namn inte är skrivna i livets bok från världens grundläggning, när de ser vilddjuret som har varit och inte är, och som ändå är.
Detta är det sinne som ger vishet. De sju huvudena är sju berg som kvinnan sitter på.
Och det finns sju kungar, fem har fallit, och en är och den andre har ännu inte kommit, och när han kommer får han bli kvar bara en kort tid.
Och vilddjuret som har varit och inte är, han är den åttonde och ändå av de sju, och går till fördärvet.
Och de tio horn som du såg är tio kungar som ännu inte har fått något rike, men som för en stund ska få makt som kungar tillsammans med vilddjuret.
Dessa har alla ett och samma sinne och ska ge sin kraft och makt åt vilddjuret.
De ska strida mot Lammet men Lammet ska besegra dem, eftersom han är herrarnas Herre och konungarnas Konung och de som är med honom är de kallade, utvalda och trogna.
Och han sa till mig: Vattnen som du såg, där skökan sitter, är folk och skaror och länder och språk.
Och de tio horn som du har sett på vilddjuret, de ska hata skökan och göra henne öde och naken, och de ska äta hennes kött och bränna upp henne i eld.
För Gud har ingett i deras hjärtan att utföra hans plan och handla i ett och samma sinne och att ge deras rike åt vilddjuret, tills Guds ord har gått i uppfyllelse.
Och kvinnan som du har sett är den stora staden som regerar över jordens kungar.