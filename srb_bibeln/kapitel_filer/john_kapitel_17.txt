Så talade Jesus och lyfte blicken mot himlen och sa: Fader, stunden har kommit. Förhärliga din Son, för att också din Son må förhärliga dig,
såsom du har gett honom makt över allt kött, för att han skulle ge evigt liv åt alla dem som du har gett honom.
Och detta är det eviga livet, att de känner dig, den ende sanne Guden, och Jesus Kristus, som du har sänt.
Jag har förhärligat dig på jorden, jag har fullbordat det verk som du gav mig att utföra.
Och nu, Fader, förhärliga du mig hos dig själv med den härlighet som jag hade hos dig innan världen var till.
Jag har uppenbarat ditt namn för de människor som du gav mig från världen. De var dina, och du gav dem åt mig, och de har hållit ditt ord.
Nu har de förstått att allt det du har gett mig är från dig.
För de ord som du gav mig, har jag gett dem, och de har tagit emot dem och har verkligen förstått att jag har utgått från dig, och de har trott att du har sänt mig.
Jag ber för dem. För världen ber jag inte, utan för dem som du har gett mig, för de är dina.
Och allt mitt är ditt, och ditt är mitt, och jag är förhärligad i dem.
Nu är jag inte längre i världen, men dessa är i världen, och jag kommer till dig. Helige Fader, bevara genom ditt namn dem som du har gett mig, för att de ska vara ett, såsom vi är.
Medan jag var hos dem i världen, bevarade jag dem i ditt namn, de som du har gett mig. Jag bevarade dem, och ingen av dem gick förlorad utom fördärvets son, för att Skriften skulle uppfyllas.
Och nu kommer jag till dig och detta talar jag i världen, för att de ska ha min fullkomliga glädje i sig.
Jag har gett dem ditt ord, och världen har hatat dem, eftersom de inte är av världen, liksom inte heller jag är av världen.
Jag ber inte att du ska ta dem ut ur världen utan att du ska bevara dem från det onda.
De är inte av världen, liksom inte jag är av världen.
Helga dem genom din sanning, ditt ord är sanning.
Såsom du har sänt mig till världen, så har också jag sänt dem till världen.
Och jag helgar mig själv för dem, för att också de ska vara helgade genom sanningen.
Men jag ber inte bara för dem, utan också för dem som genom deras ord kommer att tro på mig,
att de alla ska vara ett, såsom du Fader är i mig, och jag i dig, att också de ska vara ett i oss, för att världen ska tro att du har sänt mig.
Och den härlighet som du har gett mig har jag gett dem för att de ska vara ett, liksom vi är ett,
jag i dem och du i mig, för att de ska bli fullkomligt till ett, och för att världen ska förstå att du har sänt mig och att du har älskat dem såsom du har älskat mig.
Fader, jag vill att där jag är, ska också de vara med mig som du har gett mig, så att de får se min härlighet som du har gett mig, för du har älskat mig innan världens grund blev lagd.
O rättfärdige Fader, världen har inte känt dig, men jag har känt dig, och dessa har förstått att du har sänt mig.
Och jag har gjort ditt namn känt för dem och ska göra det känt, för att den kärlek som du har älskat mig med ska vara i dem och jag i dem.