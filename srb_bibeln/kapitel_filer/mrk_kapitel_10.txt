Sedan bröt han upp därifrån och kom till Judeens område på andra sidan Jordan. Och folkskarorna samlades på nytt omkring honom, och åter undervisade han dem som han brukade.
Då kom fariseerna fram och för att sätta honom på prov frågade de honom: Är det tillåtet för en man att skilja sig från sin hustru?
Då svarade han och sa till dem: Vad har Mose befallt er?
Och de svarade: Mose tillät mannen att skriva skilsmässobrev och att skilja sig från henne.
Då svarade Jesus och sa till dem: På grund av era hårda hjärtan skrev han denna föreskrift åt er.
Men från skapelsens början gjorde Gud dem till man och kvinna.
Därför ska en man lämna sin far och mor och hålla sig till sin hustru.
Och de två ska bli ett kött. Så är de inte mer två, utan ett kött.
Vad nu Gud har fogat samman, det ska människan inte skilja åt.
När de var inne i huset frågade hans lärjungar honom på nytt om detsamma.
Då sa han till dem: Var och en som skiljer sig från sin hustru och gifter sig med en annan, begår äktenskapsbrott mot henne.
Och om en kvinna skiljer sig från sin man och gifter sig med en annan, begår hon äktenskapsbrott.
Och de bar fram barn till honom, för att han skulle röra vid dem, men lärjungarna tillrättavisade dem som bar fram barnen.
Men när Jesus såg detta, blev han upprörd och sa till dem: Låt barnen komma till mig, och hindra dem inte, för sådana hör Guds rike till.
Sannerligen säger jag er: Den som inte tar emot Guds rike såsom ett barn kommer aldrig dit in.
Och han tog upp dem i famnen och lade händerna på dem och välsignade dem.
När han fortsatte sin väg sprang en man fram och föll på knä framför honom och frågade honom: Gode Mästare, vad ska jag göra för att ärva evigt liv?
Då sa Jesus till honom: Varför kallar du mig god? Ingen är god utom en, det är Gud.
Budorden känner du: Du skall inte begå äktenskapsbrott, du skall inte dräpa, du skall inte stjäla, du skall inte bära falskt vittnesbörd, du skall inte bedra någon, hedra din far och din mor.
Då svarade han och sa till honom: Mästare, allt detta har jag hållit från min ungdom.
Och Jesus såg på honom, och älskade honom, och sa till honom: Ett saknar du. Gå och sälj allt det du äger och ge åt de fattiga, och du ska få en skatt i himlen. Kom sedan, ta korset på dig och följ mig.
Men vid de orden blev han dyster och gick bedrövad bort, för han hade många ägodelar.
Då såg Jesus sig omkring och sa till sina lärjungar: Hur svårt är det inte för de rika att komma in i Guds rike!
Men hans lärjungar blev förskräckta över hans ord. Då tog Jesus till orda på nytt och sa till dem: Barn, hur svårt är det inte för dem som förtröstar på rikedomar, att komma in i Guds rike!
Det är lättare för en kamel att gå igenom ett nålsöga än för en rik att komma in i Guds rike.
Då förundrade de sig mycket och sa till varandra: Vem kan då bli frälst?
Men Jesus såg på dem och sa: För människor är det omöjligt men inte för Gud. Ty för Gud är allting möjligt.
Då började Petrus säga till honom: Se, vi har lämnat allt och följt dig.
Och Jesus svarade och sa: Sannerligen säger jag er: Ingen finns, som för min och evangeliets skull har lämnat hus eller bröder eller systrar eller far eller mor eller hustru eller barn eller åkrar,
som inte ska få hundrafalt igen. Redan i denna tiden hus och bröder och systrar och mödrar och barn och åkrar, mitt under förföljelser, och i den kommande världen evigt liv.
Men många som är de första ska bli de sista, och de sista de första.
De var nu på väg upp till Jerusalem och Jesus gick före dem, och de var förvånade. Och de som följde efter var rädda. Då samlade han till sig de tolv igen och började tala om för dem vad som skulle hända med honom:
Se, vi går upp till Jerusalem och Människosonen ska utlämnas åt översteprästerna och de skriftlärda, och de ska döma honom till döden och utlämna honom åt hedningarna.
Och de ska håna honom och gissla honom och spotta på honom och döda honom, men på tredje dagen ska han uppstå igen.
Då gick Jakob och Johannes, Sebedeus söner, fram till honom och sa: Mästare, vi vill att du ska göra för oss vad än vi ber om.
Då sa han till dem: Vad vill ni att jag ska göra för er?
Och de sa till honom: Låt oss få sitta, den ene på din högra sida och den andre på din vänstra, i din härlighet.
Men Jesus sa till dem: Ni vet inte vad ni begär. Kan ni dricka den bägare som jag dricker, och döpas med det dop som jag döps med?
Då sa de till honom: Det kan vi. Då sa Jesus till dem: Ni ska sannerligen dricka den bägare som jag dricker, och det dop som jag döps med ska ni bli döpta med.
Men platsen på min högra och min vänstra sida är det inte min sak att ge, utan det ska tillfalla dem som de är beredda för.
När de tio hörde detta, blev de mycket förargade på Jakob och Johannes.
Men Jesus kallade dem till sig och sa till dem: Ni vet att de som räknas som härskare över folken råder över dem, och att de som är mäktiga utövar sin makt över dem.
Men så ska det inte vara bland er, utan den som vill vara stor bland er ska vara er tjänare,
och den som vill vara den främste bland er ska vara allas tjänare.
Också Människosonen har ju kommit, inte för att bli betjänad, utan för att tjäna och ge sitt liv till lösen för många.
Så kom de till Jeriko. Och när han gick ut från Jeriko med sina lärjungar och en stor folkskara, då satt där vid vägen den blinde, Bartimeus, Timeus son, och tiggde.
Och när han hörde att det var Jesus från Nasaret, började han ropa och säga: Jesus, Davids Son, förbarma dig över mig.
Många sa då strängt till honom att han skulle tiga. Men han ropade ännu mer: Davids Son, förbarma dig över mig.
Då stannade Jesus och sa att de skulle kalla på honom. Och de kallade på den blinde och sa till honom: Var vid gott mod. Res dig, han kallar på dig.
Då kastade han av sig sin mantel, reste sig och kom till Jesus.
Då började Jesus tala och sa till honom: Vad vill du att jag ska göra för dig? Den blinde sa till honom: Rabbuni, att jag får min syn igen.
Då sa Jesus till honom: Gå, din tro har gjort dig frisk. Och genast fick han sin syn och följde Jesus på vägen.