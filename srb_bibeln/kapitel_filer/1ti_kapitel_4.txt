Men Anden säger uttryckligen att i de sista tiderna ska somliga avfalla från tron och hålla sig till villoandar och onda andars läror,
genom hycklande lögnare, vilka är brännmärkta i sina egna samveten,
som förbjuder äktenskap och vill att man ska avstå från mat, som Gud har skapat för att tas emot med tacksägelse av dem som tror och har lärt känna sanningen.
För allt det Gud har skapat är gott, och inget är förkastligt när det tas emot med tacksägelse,
för det blir helgat genom Guds ord och bön.
När du lägger fram detta för bröderna, så blir du en god Jesu Kristi tjänare, som får sin näring av trons och den goda lärans ord som du troget har följt.
Men världsliga och gamla kvinnors myter ska du avvisa. Öva dig själv i stället i gudsfruktan.
För kroppslig övning är till liten nytta, men gudsfruktan är nyttig till allt och har löfte med sig för detta livet och för det kommande.
Det är ett trovärdigt ord och på allt sätt värt att tas emot.
Ty för detta både arbetar vi och blir smädade, eftersom vi har satt vårt hopp till den levande Guden, som är alla människors Frälsare, särskilt för dem som tror.
Sådant ska du inskärpa och lära ut.
Låt ingen förakta din ungdom, utan var ett föredöme för de troende i ord, i uppförande, i kärlek, i ande, i tro, i renhet.
Fortsätt att läsa högt ur Skriften, förmana och undervisa tills jag kommer.
Försumma inte den nådegåva som är i dig, och som du fick genom profetia när de äldste lade händerna på dig.
Tänk på detta, lev i detta, så att dina framsteg blir tydliga för alla.
Ge akt på dig själv och på läran. Håll troget ut med det, för när du gör det, frälser du både dig själv och dem som hör dig.