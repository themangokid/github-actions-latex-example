När Jesus hade slutat detta tal, hände det att han bröt upp från Galileen och kom till Judeens område, på andra sidan Jordan.
Och mycket folk följde honom, och han botade dem där.
Då gick fariseerna fram till honom, frestade honom och sa till honom: Är det tillåtet för en man att skilja sig från sin hustru av vilken orsak som helst?
Då svarade han och sa till dem: Har ni inte läst att han som gjorde dem från början, gjorde dem till man och kvinna
och sa: Därför ska en man lämna sin far och sin mor och hålla sig till sin hustru, och de två ska vara ett kött?
Så är de inte mer två utan ett kött. Vad nu Gud har fogat samman får människan inte skilja åt.
De sa till honom: Varför befallde då Mose att ge skilsmässobrev och skilja sig från henne?
Han sa till dem: För ert hjärtas hårdhets skull tillät Mose er att skiljas från era hustrur, men från början var det inte så.
Men jag säger er: Var och en som skiljer sig från sin hustru, utom för otukts skull, och gifter sig med en annan, begår äktenskapsbrott, och den som gifter sig med den frånskilda kvinnan begår äktenskapsbrott.
Hans lärjungar sa till honom: Är det så med mannens förhållande till hustrun, är det bäst att inte gifta sig.
Då sa han till dem: Inte alla kan ta emot det ordet, utan bara de, åt vilka det blir givet.
För det finns obrukbara, som har blivit födda så från moderlivet, och de som har blivit obrukbara av människor, och andra som har gjort sig själva till obrukbara för himmelrikets skull. Den som kan ta emot det, han må ta emot det.
Sedan bar man fram småbarn till honom, för att han skulle lägga händerna på dem och be, men lärjungarna hindrade dem.
Då sa Jesus: Låt småbarnen komma till mig och hindra dem inte. För sådana hör himmelriket till.
Och när han hade lagt händerna på dem gick han därifrån.
Och se, en man gick fram och sa till honom: Gode mästare, vad för gott ska jag göra för att få evigt liv?
Då sa han till honom: Varför kallar du mig god? Ingen är god utom en, det är Gud. Men vill du gå in i livet, så håll budorden.
Han sa till honom: Vilka? Jesus sa: Du skall inte dräpa, du skall inte begå äktenskapsbrott, du skall inte stjäla, du skall inte bära falskt vittnesbörd.
Hedra din far och din mor, och du skall älska din nästa så som dig själv.
Den unge mannen sa till honom: Allt detta har jag hållit från min ungdom. Vad är det mer som fattas?
Jesus sa till honom: Om du vill vara fullkomlig, så gå och sälj det du har och ge åt de fattiga, och du ska få en skatt i himlen. Kom sedan och följ mig.
Men när den unge mannen hörde det ordet, gick han bedrövad sin väg, eftersom han hade många ägodelar.
Då sa Jesus till sina lärjungar: Sannerligen säger jag er: Det är svårt för en rik att komma in i himmelriket.
Och ytterligare säger jag er: Det är lättare för en kamel att gå igenom ett nålsöga, än för en rik att komma in i Guds rike.
När hans lärjungar hörde detta, blev de mycket förskräckta och sa: Vem kan då bli frälst?
Då såg Jesus på dem och sa till dem: För människor är det omöjligt, men för Gud är allting möjligt.
Då svarade Petrus och sa till honom: Se, vi har lämnat allt och följt dig. Vad ska vi få för det?
Då sa Jesus till dem: Sannerligen säger jag er, att ni som har följt mig ska i återupprättelsen när Människosonen sitter på sin härlighets tron, också ni sitta på tolv troner och döma Israels tolv stammar.
Och var och en som lämnar hus eller bröder eller systrar eller far eller mor eller hustru eller barn eller åkrar för mitt namns skull, ska få hundrafalt igen och ärva evigt liv.
Men många som är de första ska bli de sista, och de sista ska bli de första.