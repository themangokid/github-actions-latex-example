Och nu, ni rika: Gråt och jämra er över de olyckor som ska komma över er.
Er rikedom är förmultnad och era kläder har blivit förtärda av mal.
Ert guld och silver har rostat bort, och rosten därpå ska vara ett vittnesbörd mot er och ska som en eld förtära ert kött. Ni har samlat er skatter i de sista dagarna.
Se, den lön som ni genom bedrägeri har undanhållit arbetarna som har bärgat era åkrar, den ropar, och skördemännens rop har nått Herren Sebaots öron.
Ni har levt i lyx och njutning på jorden. Ni har gött era hjärtan såsom på en slaktdag.
Ni har dömt och dödat den rättfärdige, och han gjorde inget motstånd mot er.
Var därför tåliga, bröder, ända fram till Herrens återkomst. Se, jordbrukaren väntar efter jordens dyrbara skörd, och väntar med tålamod på den, till dess han får tidigt och sent regn.
Så var också ni tåliga. Styrk era hjärtan, för Herrens återkomst är nära.
Klaga inte på varandra, bröder, för att ni inte ska bli fördömda. Se, domaren står för dörren.
Mina bröder, ta profeterna som talade i Herrens namn till föredöme i lidande och tålamod.
Se, vi prisar dem saliga som håller ut. Om Jobs tålamod har ni hört, och Herrens slut har ni sett, för Herren är rik på barmhärtighet och medlidande.
Men framför allt, mina bröder, svär ingen ed, varken vid himlen eller vid jorden, inte heller någon annan ed, utan låt ert ja vara ja, och ert nej vara nej, för att ni inte ska falla under domen.
Är det någon som lider bland er, ska han be. Är någon glad, ska han sjunga lovsånger.
Är någon bland er sjuk, ska han kalla till sig församlingens äldste och låta dem be över honom och smörja honom med olja i Herrens namn.
Och trons bön ska hela den sjuke, och Herren ska resa upp honom. Och om han har begått synder, ska han få förlåtelse för dem.
Bekänn era överträdelser för varandra och be för varandra, så att ni blir helade. En rättfärdig mans ivriga bön förmår uträtta mycket.
Elia var en människa som vi. När han i bön bad att det inte skulle regna, så regnade det inte på jorden under tre år och sex månader.
Sedan bad han igen och himlen gav regn och jorden bar sin gröda.
Bröder, om någon bland er kommer bort från sanningen och någon omvänder honom,
så ska han veta, att den som omvänder en syndare från hans villoväg frälser en själ från döden och skyler över en mängd av synder.