Bröder, mitt hjärtas önskan och bön till Gud för Israel är, att de ska bli frälsta.
För jag kan vittna om att de har iver för Gud, men saknar insikt.
För de förstår inte Guds rättfärdighet, utan försöker upprätta sin egen rättfärdighet och har inte underordnat sig Guds rättfärdighet.
För Kristus är lagens fullbordan, till rättfärdighet för var och en som tror.
För Mose skriver om den rättfärdighet som kommer av lagen, att den människa som gör dessa ting ska leva genom dem.
Men den rättfärdighet som kommer av tro säger så: Säg inte i ditt hjärta: Vem vill fara upp till himlen? Det vill säga, för att hämta ner Kristus.
Eller: Vem vill stiga ner i avgrunden? Det vill säga, för att hämta upp Kristus från de döda.
Men vad säger den? Ordet är dig nära, i din mun och i ditt hjärta. Det är trons ord som vi predikar.
För om du med din mun bekänner att Jesus är Herren och i ditt hjärta tror att Gud har uppväckt honom från de döda, ska du bli frälst.
För med hjärtats tro blir man rättfärdig, och med munnens bekännelse blir man frälst.
För Skriften säger: Var och en som tror på honom ska inte komma på skam.
Det är ingen skillnad mellan jude och grek, för samme Herre är över alla och rik mot alla dem som åkallar honom.
För var och en som åkallar Herrens namn ska bli frälst.
Men hur ska de kunna åkalla honom som de inte har trott på? Och hur ska de kunna tro honom som de inte har hört? Och hur ska de kunna höra, utan att någon predikar?
Och hur ska de kunna predika, om de inte blir sända? Såsom det står skrivet: Hur ljuvliga är inte deras fötter som förkunnar fridens evangelium, deras som förkunnar evangeliet om det goda!
Men inte alla lydde evangeliet. För Jesaja säger: Herre, vem trodde vår predikan?
Alltså kommer tron av det hörda och det hörda genom Guds ord.
Men då frågar jag: Har de inte hört det? Jo, helt säkert. Deras röst har gått ut över hela jorden, och deras ord till världens ändar.
Då frågar jag: Har Israel inte fått veta det? Redan Mose säger: Jag ska väcka er avund mot dem som inte är ett folk, mot ett folk utan förstånd ska jag väcka er vrede.
Och Jesaja vågar till och med säga: Jag blev funnen av dem som inte sökte mig, jag har blivit uppenbar för dem som inte frågade efter mig.
Men till Israel säger han: Hela dagen har jag sträckt ut mina händer mot ett olydigt och trotsigt folk.