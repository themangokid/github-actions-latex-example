Vilken fördel har då judarna? Eller till vilken nytta är omskärelsen?
Till mycket på alla sätt. Framför allt för att Guds ord anförtroddes åt dem.
För vad betyder det, om några inte trodde? Inte kan deras otro göra Guds trofasthet om intet?
Nej, inte alls! Utan låt Gud vara sann och varje människa en lögnare, som det står skrivet: För att du ska kunna bli rättfärdigad i dina ord och kunna segra när du blir dömd.
Men om vår orättfärdighet får Guds rättfärdighet att framstå mycket klarare, vad ska vi då säga? Är Gud orättfärdig som låter vreden komma? Jag talar på ett mänskligt sätt.
Nej, inte alls! För hur ska Gud då döma världen?
För om Guds sanning genom min lögn framstod desto mer till hans ära, varför döms jag då fortfarande som en syndare?
Eller varför inte säga, som vi hånas för, och som några påstår att vi säger: Låt oss göra det onda så kommer det goda. De ska få sin rättvisa dom.
Hur är det då? Har vi någon fördel? Inte alls. Vi har redan bevisat för både judar och hedningar, att alla är under synd,
som det står skrivet: Ingen rättfärdig finns, inte en enda.
Ingen förståndig finns, ingen finns som söker Gud.
Alla har avvikit, alla har blivit odugliga. Ingen finns som gör det goda, inte en enda.
En öppen grav är deras strupe. Sina tungor använder de till svek. Huggormsgift är bakom deras läppar.
Deras mun är full av förbannelse och bitterhet.
Deras fötter är snabba till att utgjuta blod.
Förödelse och elände råder på deras vägar,
och fridens väg känner de inte.
De har inte gudsfruktan inför sina ögon.
Men vi vet att allt som lagen säger, det säger den till dem som är under lagen, för att var mun ska täppas till och hela världen stå skyldig inför Gud.
Därför kan inget kött bli rättfärdigat inför honom genom laggärningar. För genom lagen kommer kännedom om synd.
Men nu har, utan lag, Guds rättfärdighet uppenbarats, som lagen och profeterna vittnar om,
nämligen Guds rättfärdighet, som kommer genom Jesu Kristi tro, till alla och över alla dem som tror. För här finns ingen skillnad.
För alla har syndat och saknar härligheten från Gud,
och utan att ha förtjänat det blir de rättfärdiga av hans nåd, därför att de är friköpta av Kristus Jesus,
vilken Gud har ställt fram som ett försoningsoffer genom tron, i hans blod, för att visa sin rättfärdighet, eftersom Gud genom sitt tålamod hade lämnat de tidigare begångna synderna ostraffade,
för att i den tid som nu är visa sin rättfärdighet, att han själv är rättfärdig och gör den rättfärdig som är av Jesu tro.
Var är då berömmelsen? Den är utesluten. Genom vilken lag? Gärningarnas? Nej, utan genom trons lag.
Vi hävdar nämligen att en människa blir rättfärdig genom tro, utan laggärningar.
Eller är han bara judarnas Gud? Är han inte också hedningarnas Gud? Jo, också hedningarnas,
eftersom det är en Gud som ska göra den omskurne rättfärdig av tro och den oomskurne genom tron.
Upphäver vi då lagen genom tron? Nej, inte alls! Utan vi befäster lagen.