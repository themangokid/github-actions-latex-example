Älskade, tro inte varje ande utan pröva andarna, om de är från Gud, för många falska profeter har gått ut i världen.
Guds Ande ska ni känna igen på detta: Varje ande som bekänner att Jesus Kristus har kommit i köttet är från Gud.
Men varje ande som inte bekänner att Jesus Kristus har kommit i köttet, är inte från Gud. Det är antikrists ande, om vilken ni har hört skulle komma och som redan nu är i världen.
Kära barn, ni är från Gud och har segrat över dem, för han som är i er är större än den som är i världen.
De är av världen. Därför talar de vad som är av världen, och världen hör dem.
Vi är av Gud. Den som känner Gud lyssnar på oss. Den som inte är av Gud lyssnar inte på oss. Därigenom känner vi sanningens Ande och villfarelsens ande.
Älskade, låt oss älska varandra, för kärleken är av Gud och var och en som älskar är född av Gud och känner Gud.
Den som inte älskar känner inte Gud, för Gud är kärlek.
Genom detta uppenbarades Guds kärlek till oss, att Gud sände sin enfödde Son till världen, för att vi skulle leva genom honom.
Detta är kärleken, inte att vi älskade Gud, utan att han älskade oss och sände sin Son till försoning för våra synder.
Älskade, om Gud så har älskat oss, är också vi skyldiga att älska varandra.
Ingen har någonsin sett Gud. Om vi älskar varandra förblir Gud i oss och hans kärlek är fullkomnad i oss.
Genom detta vet vi att vi förblir i honom och han i oss, för han har gett oss av sin Ande.
Och vi har sett och vittnar att Fadern har sänt Sonen till att vara världens Frälsare.
Var och en som bekänner att Jesus är Guds Son, i honom förblir Gud och han i Gud.
Och vi har lärt känna och har trott den kärlek som Gud har till oss. Gud är kärlek och den som förblir i kärleken, han förblir i Gud, och Gud i honom.
I detta har kärleken blivit fullkomnad hos oss, så att vi har frimodighet på domens dag, för såsom han är, så är också vi i denna världen.
Rädsla finns inte i kärleken utan den fullkomliga kärleken driver ut rädslan, för rädslan har att göra med straff, och den som är rädd är inte fullkomnad i kärleken.
Vi älskar honom därför att han först älskade oss.
Om någon säger: Jag älskar Gud, och hatar sin broder, så är han en lögnare. För den som inte älskar sin broder som han har sett, hur kan han älska Gud som han inte har sett?
Och det budet har vi från honom, att den som älskar Gud också ska älska sin broder.