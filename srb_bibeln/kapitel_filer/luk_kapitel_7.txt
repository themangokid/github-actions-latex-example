När han hade avslutat hela sitt tal till folket som lyssnade, gick han in i Kapernaum.
Och en officer hade en tjänare som han satte stort värde på och som var sjuk och låg för döden.
Då han fick höra om Jesus, skickade han de äldste av judarna till honom och bad honom, att han skulle komma och bota hans tjänare.
När de kom till Jesus, bad de honom ivrigt och sa: Han är värd att du gör det för honom.
För han älskar vårt folk och han har byggt synagogan åt oss.
Då gick Jesus med dem. Och då han inte var långt från huset, skickade officeren några av sina vänner till honom, vilka sa till honom: Herre, gör dig inte besvär, för jag är inte värd att du går in under mitt tak.
Därför har jag inte heller ansett mig själv värdig att komma till dig. Men säg ett ord så ska min tjänare bli frisk.
För jag är själv en man som står under andras befäl, och jag har soldater under mig. Och jag säger till den ene: Gå, och han går, och till den andre: Kom, och han kommer, och till min tjänare: Gör det, och han gör så.
Då Jesus hörde detta, förundrade han sig över honom och vände sig om och sa till folket som följde honom: Jag säger er: Inte ens i Israel har jag funnit så stark tro.
Och de som skickats ut vände tillbaka till huset och fann att tjänaren, som hade varit sjuk, var frisk.
Och det hände dagen efter att han gick till en stad som heter Nain, och många av hans lärjungar och mycket folk gick med honom.
Då han nu kom nära stadsporten, se, då bars där ut en död. Den döde var sin mors ende son, och hon var änka. Och en stor skara människor från staden följde med henne.
Då Herren fick se henne, förbarmade han sig över henne och sa till henne: Gråt inte.
Och han gick fram och rörde vid båren, och de som bar den stannade. Då sa han: Unge man, jag säger dig: Stå upp!
Då satte sig den döde upp och började tala, och han överlämnade honom åt hans mor.
Och fruktan kom över alla och de prisade Gud och sa: En stor profet har uppstått bland oss, och Gud har besökt sitt folk.
Och ryktet om honom gick ut över hela Judeen och i hela trakten där omkring.
Och Johannes lärjungar berättade allt detta för honom.
Då kallade han till sig två av sina lärjungar och sände dem till Jesus och sa: Är du den som ska komma? Eller ska vi vänta på någon annan?
Då männen kom till honom sa de: Johannes Döparen har sänt oss till dig för att fråga: Är du han som ska komma? Eller ska vi vänta på någon annan?
Och vid samma tillfälle botade han många från sjukdomar och plågor och onda andar och gav åt många blinda deras syn.
Då svarade Jesus och sa till dem: Gå och säg till Johannes vad ni har sett och hört, att blinda ser, lama går, spetälska blir rena, döva hör, döda uppstår och för fattiga blir evangelium predikat.
Och salig är den som inte tar anstöt av mig.
När de som var utsända av Johannes hade gått, började han tala till folket om Johannes: Vad gick ni ut i öknen för att se? Ett strå som vajar för vinden?
Eller vad gick ni ut för att se? En man klädd i fina kläder? Se, de som har praktfulla kläder och lever i lyx finns i kungapalatsen.
Eller vad gick ni ut för att se? En profet? Ja, jag säger er: Ännu mer än en profet.
Det är om honom det står skrivet: Se, jag sänder min budbärare framför ditt ansikte, som ska bereda din väg framför dig.
För jag säger er: Bland dem som är födda av kvinnor finns det ingen större profet  än Johannes Döparen. Men den som är minst i Guds rike är större än han.
Och allt folket som hörde honom, även tullindrivarna, gav Gud rätt och lät döpa sig med Johannes dop.
Men fariseerna och de laglärda förkastade Guds plan för dem och lät sig inte döpas av honom.
Och Herren sa: Vid vem ska jag då likna människorna av denna generation? Och vem är de lika?
De är lika barn, som sitter på torget och ropar till varandra och säger: Vi spelade flöjt för er men ni dansade inte. Vi sjöng sorgesång för er men ni grät inte.
För Johannes Döparen har kommit, och han varken äter bröd eller dricker vin, och ni säger: Han har en ond ande.
Människosonen har kommit, och han äter och dricker och ni säger: Se, den mannen är en frossare och drinkare, en vän till tullindrivare och syndare.
Men visdomen har fått rätt av alla sina barn.
Och en av fariseerna inbjöd honom, att han skulle äta med honom, och han gick in i fariséns hus och lade sig till bords.
Och se, där var en kvinna i staden som var en synderska. När hon fick veta att han låg till bords i fariséns hus, kom hon dit med en alabasterflaska med väldoftande olja
och ställde sig bakom honom vid hans fötter och grät, och började väta hans fötter med sina tårar och torkade dem med sitt hår och kysste hans fötter och smorde dem med den väldoftande oljan.
Då farisén som hade inbjudit honom såg detta, sa han till sig själv: Vore denne en profet, så skulle han veta vem och vad för slags kvinna det är som rör vid honom, att hon är en synderska.
Då började Jesus tala och sa till honom: Simon, jag har något att säga dig. Och han sa: Mästare, säg det.
Två män stod i skuld hos en penningutlånare. Den ene var skyldig femhundra denarer och den andre femtio.
Och när de inte hade något att betala med, efterskänkte han skulden för dem båda. Säg mig nu, vilken av dem kommer att älska honom mest?
Simon svarade och sa: Den som fick mest efterskänkt, skulle jag tro. Då sa han till honom: Du har dömt rätt.
Och så vände han sig till kvinnan och sa till Simon: Ser du denna kvinna? Jag kom in i ditt hus, du gav mig inget vatten till mina fötter, men hon har vätt mina fötter med sina tårar och torkat dem med sitt hår.
Du har inte kysst mig, men sedan jag kom in har hon inte upphört att kyssa mina fötter.
Du har inte smort mitt huvud med olja, men hon har smort mina fötter med väldoftande olja.
Därför säger jag dig: Hennes många synder är förlåtna, därför har hon visat stor kärlek. Men den som fått lite förlåtet älskar lite.
Sedan sa han till henne: Dina synder är förlåtna.
Då började de som låg till bords med honom säga till sig själva: Vem är denne som till och med förlåter synder?
Men han sa till kvinnan: Din tro har frälst dig, gå i frid.