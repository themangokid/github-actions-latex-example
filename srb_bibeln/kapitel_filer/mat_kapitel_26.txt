Och det hände, att när Jesus hade slutat hela detta tal, sa han till sina lärjungar:
Ni vet att det är påsk om två dagar. Då ska Människosonen utlämnas för att bli korsfäst.
Då samlade sig översteprästerna och de skriftlärda och folkets äldste i översteprästens palats. Han hette Kaifas,
och de planerade att gripa Jesus med list och döda honom.
Men de sa: Inte under högtiden, för att det inte ska bli upplopp bland folket.
Då Jesus var i Betania, i Simon den spetälskes hus,
kom en kvinna fram till honom. Hon hade en alabasterflaska med dyrbar välluktande olja och hällde ut den över hans huvud, där han låg till bords.
Men när hans lärjungar såg det, blev de förargade och sa: Till vad tjänar detta slöseri?
För denna olja hade man kunnat sälja dyrt och ge åt de fattiga.
Men Jesus visste om det och sa till dem: Varför oroar ni kvinnan? För en god gärning har hon gjort mot mig.
För de fattiga har ni alltid ibland er, men mig har ni inte alltid.
Då hon hällde ut denna smörjelse över min kropp, gjorde hon det inför min begravning.
Sannerligen säger jag er: Överallt i hela världen där detta evangelium blir predikat, ska det hon gjorde också bli berättat till minne av henne.
Då gick en av de tolv, han som hette Judas Iskariot, till översteprästerna
och sa: Vad vill ni ge mig, för att jag ska utlämna honom åt er? Då räknade de upp trettio silvermynt åt honom.
Och från den stunden sökte han efter tillfälle att förråda honom.
Men på första dagen i det osyrade brödets högtid kom lärjungarna till Jesus och sa till honom: Var vill du, att vi ska förbereda åt dig att äta påskalammet?
Då sa han: Gå in i staden till den och den och säg till honom: Mästaren säger: Min stund är nära, hos dig vill jag fira påsk med mina lärjungar.
Och lärjungarna gjorde som Jesus hade befallt dem och redde till påskalammet.
När det hade blivit kväll, låg han till bords med de tolv.
Och medan de åt, sa han: Sannerligen säger jag er: En av er ska förråda mig.
Då blev de mycket bedrövade och var och en av dem började säga till honom: Herre, det är väl inte jag?
Då svarade han och sa: Den som tillsammans med mig doppade handen i skålen, han ska förråda mig.
Människosonen går visserligen bort, såsom det står skrivet om honom, men ve den människa genom vilken Människosonen blir förrådd. Det hade varit bättre för den människan, att han aldrig hade blivit född.
Men Judas, som förrådde honom, tog då till orda och sa: Rabbi, det är väl inte jag? Han sa till honom: Du sa det.
Men när de åt, tog Jesus brödet och välsignade det och bröt det och gav åt lärjungarna och sa: Tag och ät. Detta är min kropp.
Och han tog bägaren och tackade och gav åt dem och sa: Drick alla av den.
För detta är mitt blod, det nya förbundet, som blir utgjutet för många till syndernas förlåtelse.
Och jag säger er: Härefter ska jag inte dricka av denna vinträdets frukt förrän den dag då jag dricker det nytt med er i min Faders rike.
Och när de hade sjungit en lovsång, gick de ut till Oljeberget.
Då sa Jesus till dem: I denna natt ska ni alla komma på fall för min skull, för det står skrivet: Jag ska slå Herden, och fåren i hjorden ska bli förskingrade.
Men när jag har uppstått, ska jag gå före er till Galileen.
Då svarade Petrus och sa till honom: Även om alla andra kommer på fall för din skull, kommer jag aldrig någonsin på fall.
Jesus sa till honom: Sannerligen säger jag dig: I denna natt, innan tuppen gal, ska du tre gånger förneka mig.
Petrus sa till honom: Om jag än måste dö med dig, ska jag ändå inte förneka dig. Detsamma sa också alla de andra lärjungarna.
Sedan gick Jesus med dem till en plats som kallas Getsemane, och sa till lärjungarna: Sitt här, medan jag går dit bort och ber.
Och han tog med sig Petrus och Sebedeus två söner och han började bedrövas och ängslas.
Då sa han till dem: Min själ är bedrövad ända till döds. Stanna här och vaka med mig.
Och han gick lite längre fram, föll ner på sitt ansikte, bad och sa: Min Fader, om det är möjligt, låt denna bägare gå ifrån mig. Men inte som jag vill utan som du vill.
Och han kom till lärjungarna och fann dem sovande. Då sa han till Petrus: Så ni kunde inte vaka en timme med mig?
Vaka och be, att ni inte kommer i frestelse. För anden är villig, men köttet är svagt.
På nytt gick han bort för andra gången och bad, och sa: Min Fader, om denna bägare inte kan tas ifrån mig, utan att jag dricker den, så ske din vilja.
När han kom tillbaka, fann han återigen att de sov, för deras ögon var tunga av sömn.
Då lämnade han dem och gick bort på nytt och bad för tredje gången, och sa samma ord.
Därefter kom han till sina lärjungar och sa till dem: Ni sover nu och vilar er. Se, stunden har kommit, då Människosonen ska överlämnas i syndares händer.
Res på er, låt oss gå. Se, han som förråder mig är här.
Och medan han ännu talade, se, då kom Judas, en av de tolv, och med honom en stor folkskara med svärd och påkar, från översteprästerna och folkets äldste.
Men den som förrådde honom hade gett dem ett tecken, och sagt: Den som jag kysser, han är det, grip honom.
Och han gick genast fram till Jesus och sa: Var hälsad, Rabbi, och kysste honom.
Men Jesus sa till honom: Min vän, varför har du kommit? Då gick de fram och grep Jesus och höll fast honom.
Och se, en av dem som var med Jesus räckte ut handen, drog ut sitt svärd och högg till översteprästens tjänare och högg av hans öra.
Då sa Jesus till honom: Stick ditt svärd tillbaka i skidan. För alla de som tar till svärd ska dödas med svärd.
Eller tror du inte att jag nu kan be min Fader, och han skulle genast sända till mig mer än tolv legioner änglar?
Men hur skulle då Skrifterna uppfyllas, som säger att detta måste ske?
I samma stund sa Jesus till skaran: Som mot en rövare har ni gått ut med svärd och påkar för att ta fast mig. Var dag har jag suttit bland er i templet och undervisat, och ni har inte gripit mig.
Men allt detta har skett för att profeternas Skrifter skulle fullbordas. Då övergav alla lärjungarna honom och flydde.
Och de som hade gripit Jesus förde honom till översteprästen Kaifas, där de skriftlärda och de äldste hade samlats.
Men Petrus följde honom på avstånd fram till översteprästens palats och gick in där och satte sig bland tjänarna för att se hur det skulle sluta.
Och översteprästerna och de äldste och hela Stora rådet sökte efter falskt vittnesbörd mot Jesus, för att kunna döda honom.
Men de fann inget. Trots att många falska vittnen trädde fram fann de inget. Slutligen kom det fram två falska vittnen
och sa: Denne har sagt: Jag kan bryta ner Guds tempel och på tre dagar bygga upp det igen.
Då reste sig översteprästen och sa till honom: Svarar du inget på det som dessa vittnar mot dig?
Men Jesus teg. Då tog översteprästen till orda och sa till honom: Jag befaller dig under edsplikt inför den levande Guden, att du säger oss om du är Kristus, Guds Son.
Jesus sa till honom: Du sa det. Men jag säger er: Härefter ska ni se Människosonen sitta på Maktens högra sida och komma på himlens skyar.
Då rev översteprästen sönder sina kläder och sa: Han har hädat. Vad behöver vi fler vittnen till? Se, ni har nu hört hans hädelse!
Vad anser ni? Då svarade de och sa: Han är skyldig till döden.
Då spottade de honom i ansiktet och slog honom, och somliga slog honom med handflatorna
och sa: Profetera för oss, Kristus. Vem var det som slog dig?
Men Petrus satt utanför på palatsets gård. Och en tjänsteflicka kom fram till honom och sa: Du var också med Jesus från Galileen.
Men han nekade inför alla och sa: Jag vet inte vad du menar.
Och när han gick ut genom porten, såg en annan honom och sa till dem som var där: Denne var också med Jesus från Nasaret.
Då nekade han på nytt och svor med en ed: Jag känner inte den mannen.
Och efter en stund kom de som stod där fram till Petrus och sa: Sannerligen, du är också en av dem, för ditt uttal avslöjar dig.
Då började han förbanna sig och svära: Jag känner inte den mannen. Och strax gol en tupp.
Då kom Petrus ihåg Jesu ord, som han hade sagt honom: Förrän tuppen gal, ska du tre gånger förneka mig. Och han gick ut och grät bittert.