Och den femte ängeln blåste i sin basun. Och jag såg en stjärna, som hade fallit från himlen ner på jorden. Och åt honom gavs nyckeln till avgrundens brunn.
Och han öppnade avgrundens brunn, och en rök steg upp från brunnen som från en stor ugn och solen och luften förmörkades av röken från brunnen.
Och ur röken kom det ut gräshoppor på jorden och åt dem gavs makt, liksom skorpionerna på jorden har makt.
Och de blev tillsagda att de inte skulle skada gräset på jorden, inte heller något grönt, inte heller något träd, utan bara de människor som inte hade Guds sigill på sina pannor.
Och åt dem blev givet att de inte skulle döda dem, utan att de skulle plåga dem i fem månader. Och deras plåga var som plågan av en skorpion när den sticker en människa.
Och i de dagarna ska människorna söka döden men inte finna den, och de ska önska att få dö, men döden ska fly ifrån dem.
Och gräshopporna var till utseendet lik hästar, beredda till strid och på sina huvuden hade de något som liknade kronor av guld, och deras ansikten var såsom människors ansikten.
Och de hade hår som liknade kvinnohår och deras tänder var såsom lejonens.
Och de hade pansar såsom pansar av järn och ljudet av deras vingar var som ljudet av vagnar med många hästar som stormar fram till strid.
Och de hade stjärtar som skorpioner och gaddar i deras stjärtar. Och deras makt  var att skada människorna i fem månader.
Och de hade en kung över sig, avgrundens ängel, vars namn på hebreiska är Abaddon. Men på grekiska har han namnet Apollyon.
Det första veropet är över. Se, det kommer ytterligare två andra verop efter detta.
Och den sjätte ängeln blåste i sin basun och jag hörde en röst från de fyra hornen på guldaltaret, som är inför Gud,
säga till den sjätte ängeln, som hade basunen: Lös de fyra änglarna som är bundna vid den stora floden Eufrat.
Och de fyra änglarna släpptes lösa, de som för den timmen, den dagen, den månaden och det året var beredda till att döda tredjedelen av människorna.
Och antalet män i dessa ryttarhärar var två hundra miljoner, och jag hörde deras antal.
Och så här såg jag hästarna, och de som satt på dem i synen: De hade eldröda, mörkblå och svavelgula pansar. Och hästarnas huvuden var såsom lejonens huvuden och ur deras munnar kom eld och rök och svavel.
Av dessa tre dödades tredjedelen av människorna, av elden och röken och svavlet, som kom ur deras munnar.
För deras makt låg i deras mun och i deras svansar, för deras svansar var lika ormar, och de hade huvuden, och med dem gjorde de skada.
Men resten av människorna, som inte hade blivit dödade av dessa plågor, omvände sig inte från sina händers verk, så att de slutade tillbe onda andar och avgudar av guld och silver och koppar och sten och trä, som varken kan se eller höra eller gå.
Och inte heller omvände de sig från sitt mördande eller från sina trolldomskonster eller från sin otukt eller från sina stölder.