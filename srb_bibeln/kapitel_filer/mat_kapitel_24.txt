När Jesus kom ut från templet och var på väg därifrån, då kom hans lärjungar fram till honom för att visa honom templets byggnader.
Då sa Jesus till dem: Ser ni inte allt detta? Sannerligen säger jag er: Här ska inte lämnas sten på sten, som inte ska brytas ner.
När han sedan satt på Oljeberget och de var för sig själva, kom lärjungarna fram till honom och frågade: Säg oss, när ska detta ske, och vad blir tecknet på din återkomst och tidsålderns slut?
Då svarade Jesus och sa till dem: Se upp så att ingen bedrar er.
För många ska komma i mitt namn och säga: Jag är Kristus, och de ska bedra många.
Och ni ska få höra om krig och rykten om krig. Se till, att ni inte blir skrämda, för allt  detta måste hända, men det är ännu inte slutet.
För folk ska resa sig mot folk och rike mot rike, och det ska bli hungersnöd och epidemier och jordbävningar på många platser.
Men allt detta är början till födslovärkarna.
Då ska de utlämna er till att plågas och döda er, och ni ska bli hatade av alla folk för mitt namns skull.
Och då ska många komma på fall och de ska förråda varandra och hata varandra.
Och många falska profeter ska träda fram och bedra många.
Och därför att ondskan tilltar, ska kärleken kallna hos många.
Men den som håller ut till slutet, han ska bli frälst.
Och detta evangelium om riket ska bli predikat i hela världen till ett vittnesbörd för alla folk, och sedan ska slutet komma.
När ni nu får se förödelsens styggelse, som omtalats genom profeten Daniel, stå på helig plats - må den som läser förstå det -
då ska de som är i Judeen fly upp till bergen.
Den som är på taket ska inte gå ner för att ta något från sitt hus,
och den som är ute på åkern ska inte vända tillbaka för att hämta sina kläder.
Men ve dem som väntar barn och dem som ammar på den tiden.
Men be att er flykt inte sker under vintern, inte heller på sabbaten.
För då ska det bli en stor vedermöda, som inte har varit från världens begynnelse intill nu, inte heller någonsin mer ska bli.
Och om de dagarna inte blev förkortade, så skulle inget kött bli frälst. Men för de utvaldas skull ska de dagarna bli förkortade.
Om någon då säger till er: Se, här är Kristus eller där, så tro det inte.
För sådana som falskt utger sig för att vara Kristus och falska profeter ska uppstå, och de ska göra stora tecken och under, för att om möjligt bedra även de utvalda.
Se, jag har sagt er det i förväg.
Därför om de säger till er: Se, han är i öknen, så gå inte dit, eller: Se, han är i de inre rummen, så tro det inte.
För såsom blixten kommer från öster och syns ända till väster, så ska också Människosonens återkomst vara.
För varhelst den döda kroppen är, dit samlar sig örnarna.
Men strax efter den tidens vedermöda ska solen förmörkas, och månen ska inte ge sitt sken, och stjärnorna ska falla från himlen, och himlarnas krafter ska skakas.
Och då ska Människosonens tecken synas på himlen, och alla jordens stammar ska då jämra sig. Och de ska få se Människosonen komma på himlens skyar med makt och stor härlighet.
Och han ska sända ut sina änglar med starkt basunljud, och de ska församla hans utvalda från de fyra väderstrecken, från himlens ena ände till den andra.
Lär nu en liknelse från fikonträdet: När dess kvistar blir mjuka och löven börjar spricka ut, så vet ni att sommaren är nära.
Likaså när ni ser allt detta, så vet att det är nära och står för dörren.
Sannerligen säger jag er: Denna generation ska inte förgås, förrän allt detta sker.
Himmel och jord ska förgås, men mina ord ska inte förgås.
Men om den dagen och den stunden vet ingen, inte ens himlens änglar, utan bara min Fader.
Men så som det var på Noas tid, så ska också Människosonens återkomst vara.
För så som det var i dagarna före floden: De åt och drack, gifte sig och blev bortgifta, ända till den dag då Noa gick in i arken,
och de visste ingenting, förrän floden kom och tog bort alla. Så ska också Människosonens återkomst vara.
Då ska två vara ute på åkern, den ene ska tas med och den andre lämnas kvar.
Två ska mala på kvarnen, den ene ska tas med och den andre lämnas kvar.
Vaka därför, för ni vet inte vilken stund er Herre kommer.
Men det ska ni veta att om husägaren visste vid vilken tid på natten tjuven skulle komma, så hade han vakat och inte tillåtit att någon bröt sig in i hans hus.
Var därför också ni redo, för i den stund ni inte tänker det, kommer Människosonen.
Vem är nu en trogen och klok tjänare, som hans herre har satt över sitt husfolk för att ge dem mat i rätt tid?
Salig  är den tjänaren som hans herre finner göra så, när han kommer.
Sannerligen säger jag er, att han ska sätta honom över allt han äger.
Men om den onde tjänaren säger i sitt hjärta: Min herre dröjer med att komma,
och börjar slå sina medtjänare, och äter och dricker med de druckna,
då ska den tjänarens herre komma en dag när han inte väntar honom, och i en stund han inte vet om,
och han ska hugga honom i stycken och ge honom hans del med hycklarna. Där ska vara gråt och tandagnisslan.