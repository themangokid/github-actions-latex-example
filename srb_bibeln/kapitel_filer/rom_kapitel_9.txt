Jag säger sanningen i Kristus, jag ljuger inte. Mitt samvete vittnar med mig i den Helige Ande,
att jag har stor sorg och ständig smärta i mitt hjärta.
För jag skulle önska att jag själv vore förbannad från Kristus för mina bröders skull, mina landsmän efter köttet,
som är israeliter, dem tillhör barnaskapet och härligheten och förbunden och lagstiftningen och gudstjänsten och löftena.
Dem tillhör också fäderna, och från dem kom Kristus efter köttet. Han som är över allting, Gud, välsignad i evighet. Amen.
Men inte så, som om Guds ord skulle ha blivit om intet, för inte är alla de Israel, som härstammar från Israel.
Inte heller är de alla barn, därför att de är Abrahams säd, utan genom Isak ska säd uppkallas efter dig.
Det vill säga: Guds barn är inte de som är barn efter köttet, utan de som är barn efter löftet, de räknas som säd.
För detta var ett löftesord: Vid denna tid ska jag komma, och då ska Sarah ha en son.
Men inte bara det, utan också Rebecka blev havande genom vår fader Isak.
För innan barnen var födda, och innan de hade gjort varken gott eller ont, för att Guds avsikt enligt utkorelsen skulle bestå och inte bero på gärningar, utan på honom som kallar,
blev det sagt till henne: Den äldre ska tjäna den yngre.
Det står ju skrivet: Jakob älskade jag, men Esau hatade jag.
Vad ska vi då säga? Inte finns väl orättfärdighet hos Gud? Nej, inte alls!
För han säger till Mose: Jag ska vara barmhärtig mot den som jag är barmhärtig mot, och jag ska förbarma mig över den som jag förbarmar mig över.
Så beror det nu inte på någon mans vilja eller strävan, utan på Guds barmhärtighet.
För Skriften säger till Farao: Just därför har jag låtit dig uppstå, för att jag ska visa min makt på dig, och för att mitt namn ska bli förkunnat över hela jorden.
Alltså är han barmhärtig mot vem han vill, och vem han vill förhärdar han.
Du vill då säga till mig: Varför fortsätter han att förebrå oss? För vem har motstått hans vilja?
Ja, men vem är du, o människa, som säger emot Gud? Inte säger det formade till skaparen: Varför gjorde du mig sådan?
Eller har inte krukmakaren makt över leran, att av samma klump göra ett kärl till heder och ett annat till vanheder?
Men om Gud, när han ville visa sin vrede och göra sin makt känd, med stort tålamod hade fördrag med vredens kärl, som var färdiga att förstöras,
så var det för att han skulle göra sin härlighets rikedom känd på barmhärtighetens kärl, som han i förväg berett till härlighet,
nämligen oss som han har kallat, inte bara från judarna utan också från hedningarna.
Så säger han också genom Hosea: Det som inte var mitt folk ska jag kalla mitt folk, och den som inte var älskad ska jag kalla min älskade.
Och det ska ske, att på den plats där det sades till dem: Ni är inte mitt folk, där ska de kallas den levande Gudens barn.
Men Jesaja utropar om Israel: Även om antalet av Israels barn vore som sanden i havet, så ska bara en rest bli frälst.
För han ska fullborda verket och förkorta det i rättfärdighet, för Herren ska snart avsluta verket på jorden.
Och, såsom Jesaja har förutsagt: Om inte Herren Sebaot hade lämnat kvar åt oss en säd, så hade vi blivit som Sodom och vi hade blivit likt Gomorra.
Vad ska vi då säga? Jo, att hedningarna, som inte strävade efter rättfärdighet, har fått rättfärdighet, den rättfärdighet som kommer av tron.
Men Israel, som strävade efter rättfärdighetens lag, har inte nått fram till rättfärdighetens lag.
Varför? Därför att de sökte den inte genom tro utan genom laggärningar. För de stötte sig mot stötestenen,
som det står skrivet: Se, jag lägger i Sion en stötesten och en klippa till fall. Men var och en som tror på honom ska inte komma på skam.