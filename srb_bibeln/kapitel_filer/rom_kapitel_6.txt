Vad ska vi då säga? Ska vi fortsätta i synden, för att nåden ska överflöda?
Nej, inte alls! Vi som är döda från synden, hur skulle vi kunna fortsätta att leva i den?
Eller vet ni inte, att alla vi som blev döpta till Jesus Kristus, vi blev döpta till hans död?
Vi är alltså begravda med honom, genom dopet till döden, för att såsom Kristus blev uppväckt från de döda genom Faderns härlighet, så ska också vi vandra i ett nytt liv.
För om vi har blivit förenade med honom i en lika död, så ska vi också vara det i en lika uppståndelse.
Vi vet ju, att vår gamla människa är korsfäst med honom, för att syndens kropp ska bli tillintetgjord, så att vi inte längre ska tjäna synden.
För den som är död, han är befriad från synd.
Men om vi har dött med Kristus, så tror vi att vi också ska leva med honom.
Vi vet att Kristus, sedan han har blivit uppväckt från de döda, inte mer dör. Döden har inte längre någon makt över honom.
För den död han led var en död för synden en gång för alla, men i det han lever, lever han för Gud.
Så ska också ni se på er själva, att ni verkligen är döda för synden men lever för Gud genom Jesus Kristus, vår Herre.
Så låt nu inte synden regera i er dödliga kropp, så att ni lyder den i dess begär.
Överlämna inte heller era lemmar som vapen åt orättfärdigheten i syndens tjänst, utan ge er själva åt Gud, såsom de som har varit döda men nu lever, och era lemmar som rättfärdighetens vapen i Guds tjänst.
För synden ska inte vara herre över er. Ni är ju inte under lagen utan under nåden.
Hur är det då? Ska vi synda, eftersom vi inte är under lagen utan under nåden? Nej, inte alls!
Vet ni inte att när ni överlämnar er som tjänare för att lyda någon, så är ni tjänare under den som ni lyder, antingen det är synden till död, eller lydnaden till rättfärdighet?
Men Gud vare tack, att ni som var syndens tjänare nu har blivit av hjärtat lydiga den lära som anförtroddes åt er,
och att när ni befriades från synden, blev ni rättfärdighetens tjänare.
Jag talar på människors vis för er köttsliga svaghets skull. För på samma sätt som ni har ställt era lemmar i orenlighetens och orättfärdighetens tjänst till orättfärdighet, så ställ nu era lemmar i rättfärdighetens tjänst till helgelse.
För då ni var syndens tjänare, då var ni fria från rättfärdigheten.
Vilken frukt hade ni då? Det ni nu skäms för. För slutet på sådant är döden.
Men nu, då ni befriats från synden och blivit Guds tjänare, blir er frukt att ni helgas och till slut får evigt liv.
För syndens lön är döden, men Guds gåva är evigt liv genom Kristus Jesus, vår Herre.