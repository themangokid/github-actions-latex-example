Alltså ska man betrakta oss som Kristi tjänare och förvaltare av Guds hemligheter.
Men dessutom krävs det av en förvaltare att man finner honom vara trogen.
Men för mig har det mycket liten betydelse att jag blir dömd av er eller av någon mänsklig domstol. Ja, jag dömer inte ens mig själv,
för jag vet inget med mig själv, ändå är jag inte genom det rättfärdigad. Utan Herren är den som dömer mig.
Döm därför inte förrän tid är, tills Herren kommer, som både ska låta det som är fördolt i mörkret komma i ljuset och uppenbara hjärtats uppsåt. Då ska var och en få sitt beröm av Gud.
Men detta, bröder, har jag tillämpat på mig och Apollos för er skull, för att ni ska lära er av oss att inte tänka utöver det som är skrivet, för att ni inte ska bli högmodiga mot varandra, för den enes eller den andres skull.
För vem ger dig företräde framför andra? Och vad har du som du inte har fått? Och även om du har fått det, varför skryter du då, som om du inte hade fått det?
Ni är redan mätta, ni har redan blivit rika och utan oss regerat som kungar! Och jag skulle önska att ni verkligen regerade, så att också vi kunde regera tillsammans med er.
För mig verkar det som att Gud har ställt fram oss apostlar såsom de allra ringaste, såsom ämnade åt döden. För vi har blivit ett skådespel för världen, för både änglar och människor.
Vi är dårar för Kristi skull, men ni är kloka i Kristus. Vi är svaga, men ni är starka. Ni är ärade, men vi är föraktade.
Ända till denna stund är vi hungriga och törstiga och nakna och blir misshandlade och har ingen fast hemvist.
Vi sliter och arbetar med våra egna händer. När vi blir smädade, välsignar vi, när vi blir förföljda, härdar vi ut.
När de förtalar oss, ber vi. Vi har blivit som världens skräp, var mans smuts, ända till denna dag.
Detta skriver jag inte för att få er att skämmas, utan jag förmanar er såsom mina älskade barn.
För om ni än hade en oräknelig skara uppfostrare i Kristus, så har ni ändå inte många fäder. För jag har fött er i Kristus Jesus genom evangeliet.
Därför förmanar jag er: Bli mina efterföljare.
Det är därför jag har sänt Timoteus till er, som är min älskade och trogne son i Herren. Han ska påminna er om mina vägar i Kristus, såsom jag lär överallt i alla församlingar.
Men några av er har blivit uppblåsta, som om jag inte skulle komma till er.
Men jag ska snart komma till er, om Herren vill, och då ska jag lära känna, inte dessa uppblåstas ord, utan deras kraft.
För Guds rike består inte i ord utan i kraft.
Vad vill ni? Ska jag komma till er med ris, eller med kärlek och i en fridsam ande?