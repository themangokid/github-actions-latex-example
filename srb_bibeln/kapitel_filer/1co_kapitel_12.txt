Men om de andliga gåvorna, bröder, vill jag inte att ni ska vara okunniga.
Ni vet att ni har varit hedningar, och att ni lät er föras bort till de stumma avgudarna, allt eftersom ni blev ledda.
Därför vill jag låta er få veta att ingen som talar i Guds Ande säger: Förbannad är Jesus, och att ingen kan säga att Jesus är Herren utom genom den Helige Ande.
Men det finns olika slags nådegåvor, men Anden är densamme.
Och det finns olika slags tjänster, men Herren är densamme.
Och det finns olika slags kraftgärningar, men det är samma Gud som verkar allt i alla.
Men åt var och en ges Andens uppenbarelse så att den blir till nytta.
För åt den ene ges genom Anden ord av vishet, till en annan ord av kunskap genom samme Ande,
till en annan tro genom samme Ande, till en annan gåvor att bota sjuka av samme Ande,
till en annan kraft att utföra mirakler, till en annan profetians gåva, till en annan att skilja mellan andar, till en annan att tala olika slags tungotal, till en annan att uttyda tungotal.
Men allt detta verkar en och samme Ande, som fördelar åt var och en särskilt efter sin vilja.
För liksom kroppen är en och har många delar, och kroppens alla delar utgör en kropp, fast de är många, så är det också med Kristus.
För i en Ande har vi ju alla blivit döpta till en kropp, vare sig vi är judar eller greker, vare sig slavar eller fria, och i en Ande har vi alla fått att dricka.
För kroppen består ju inte av en enda kroppsdel utan av många.
Om foten skulle säga: Eftersom jag inte är hand hör jag inte till kroppen, skulle den därför inte höra till kroppen?
Och om örat skulle säga: Eftersom jag inte är öga hör jag inte till kroppen, skulle det därför inte höra till kroppen?
Om hela kroppen var öga, vad blev det då av hörseln? Om allt var hörsel, vad blev det då av luktsinnet?
Men nu har Gud satt samman delarna i kroppen, var och en av dem som han har velat.
Och om de alla vore en kroppsdel, var vore då kroppen?
Men nu är det många kroppsdelar men bara en kropp.
Och ögat kan inte säga till handen: Jag behöver dig inte, inte heller huvudet till fötterna: Jag behöver er inte.
Nej, snarare är de delar i kroppen nödvändiga som anses vara de svagaste.
Och de delar i kroppen som vi anser värda mindre heder, klär vi med så mycket större heder, och dem som vi blygs för, skyler vi med så mycket större anständighet,
något som de anständiga delarna inte behöver. Men Gud har fogat samman kroppen och gett så mycket större heder åt den delen som saknar det,
för att ingen splittring skulle uppstå i kroppen, utan delarna skulle ha samma omsorg om varandra.
Och om en kroppsdel lider, så lider alla delarna med den. Och om en kroppsdel hedras, gläder sig alla delarna med den.
Men ni är Kristi kropp och var för sig delar av den.
Och Gud har satt dessa i församlingen: För det första apostlar, för det andra profeter, för det tredje lärare, vidare kraft att utföra mirakler, sedan gåvor att bota sjuka, att hjälpa, att styra och att tala olika slags tungotal.
Inte är väl alla apostlar? Inte är väl alla profeter? Inte är väl alla lärare? Inte utför väl alla mirakler?
Inte har väl alla gåvor att bota sjuka? Inte talar väl alla i tungor? Inte kan väl alla uttyda?
Men sök med iver efter de bästa nådegåvorna. Och nu ska jag visa er en ännu mer dyrbar väg.