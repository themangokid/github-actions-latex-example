Och vid den tiden då antalet lärjungar ökade, började de grekisktalande judarna klaga på hebreerna över att deras änkor blev förbisedda vid den dagliga utdelningen.
Då kallade de tolv samman hela skaran av lärjungar och sa: Det går inte an att vi försummar Guds ord för att tjäna vid borden.
Därför ska ni, bröder, utse bland er sju män som har gott rykte och som är uppfyllda av den Helige Ande och visdom, som vi kan ge denna uppgift åt.
Då kan vi helt ägna oss åt bönen och åt ordets tjänst.
Och det talet behagade hela skaran, och de valde Stefanus, en man uppfylld av tro och den Helige Ande, och Filippus och Prokorus och Nikanor och Timon och Parmenas och Nikolaus, en proselyt från Antiokia.
Dessa förde de fram inför apostlarna. Och när de hade bett lade de sina händer på dem.
Och Guds ord hade framgång, och antalet lärjungar i Jerusalem ökade kraftigt, och en stor skara av prästerna blev lydiga mot tron.
Och Stefanus, som var fylld av tro och kraft, gjorde stora under och tecken bland folket.
Då stod det fram några från den synagoga som kallades: De frigivnas och cyreneernas och alexandrinernas synagoga, och några som kom från Cilicien och Asien, och diskuterade med Stefanus.
Men de kunde inte stå emot den visdom och den Ande med vilken han talade.
Då intalade de några män att säga: Vi har hört honom tala hädiska ord mot Mose och mot Gud.
Och de eggade upp folket och de äldste och de skriftlärda, och de kom mot honom, grep honom och förde honom inför Stora rådet.
Och de förde fram falska vittnen som sa: Denne man upphör inte att tala hädiska ord mot denna heliga plats och mot lagen.
För vi hörde honom säga att denne Jesus från Nasaret ska förstöra denna plats och ska förändra de seder som Mose har överlämnat åt oss.
Och alla som satt i Stora rådet fäste ögonen på honom och såg att hans ansikte var som en ängels ansikte.