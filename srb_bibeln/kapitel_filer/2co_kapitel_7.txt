Eftersom vi nu har dessa löften, älskade, så låt oss rena oss från all besmittelse från kött och ande, och i gudsfruktan fullborda helgelsen.
Ge rum för oss. Vi har inte gjort orätt mot någon, inte skadat någon, inte bedragit någon.
Jag säger inte detta för att fördöma er, för jag har redan sagt att ni är i våra hjärtan, för att vi ska dö och leva tillsammans.
Jag har stor tillit till er och berömmer mig mycket av er. Jag har blivit fullkomligt tröstad, min glädje flödar över mitt i all vår nöd.
För när vi kom till Makedonien, hade vårt kött ingen ro utan vi var på alla sätt trängda, utifrån av strider och inifrån av oro.
Men Gud som tröstar de nedslagna, han tröstade oss genom Titus ankomst,
och inte bara genom hans ankomst, utan också genom den tröst som han hade fått av er. Han berättade för oss om er längtan, er sorg och er iver ifråga om mig, så att jag gladde mig ännu mer.
För även om jag bedrövade er med mitt brev, så ångrar jag det inte nu. Och även om jag ångrade mig, för jag ser att detta brev har gjort er bedrövade, om än bara för en tid,
så gläder jag mig nu, inte därför att ni blev bedrövade, utan därför att er sorg ledde till att ni ångrade er. För det var ju efter Guds sinne som ni blev bedrövade, och därför har ni inte lidit någon skada genom oss.
För den sorg som är efter Guds sinne för med sig omvändelse som leder till frälsning som man inte ångrar. Men världens sorg leder till död.
För se, just detta att ni blev bedrövade efter Guds sinne, vilken stor iver har det inte framkallat hos er, ja, vilka ursäkter, vilken upprördhet, vilken fruktan, vilken längtan, vilken nit, ja, vilken bestraffning! På allt sätt har ni bevisat att ni är rena i den här saken.
Därför, fastän jag skrev till er, så gjorde jag det inte för hans skull som hade gjort orätt, inte heller för hans skull som hade lidit orätt, utan för att vår omsorg för er skulle bli uppenbar hos er inför Gud.
Därför har vi fått tröst, eftersom ni har blivit tröstade. Och ännu mycket mer har vi glatt oss över Titus glädje, för hans ande blev styrkt av er alla.
För om jag har sagt något berömmande om er till honom, så har jag inte behövt skämmas för det, utan såsom vi i allt har talat sanning för er, så har också vårt beröm över er inför Titus visat sig vara sant.
Och hans innerliga kärlek till er blir ännu större när han kommer ihåg hur lydiga ni alla var, hur ni tog emot honom med fruktan och bävan.
Därför gläder jag mig, att jag i allt kan lita på er.