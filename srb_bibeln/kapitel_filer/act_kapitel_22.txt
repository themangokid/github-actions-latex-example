Män, bröder och fäder, lyssna på vad jag har att säga er till mitt försvar.
När de hörde att han talade på hebreiska till dem, blev de ännu mera tysta, och han sa:
Jag är verkligen en judisk man, född i Tarsus i Cilicien, men uppfostrad här i staden och vid Gamaliels fötter undervisad i fädernas lag med all dess stränghet, och jag var lika nitälskande för Gud som ni allesammans är i dag.
Jag förföljde 'den vägen' ända till döds, och jag lät binda både män och kvinnor och lät kasta dem i fängelse,
som också översteprästen och de äldstes hela råd kan vittna om mig. Av dessa fick jag också brev till bröderna och for till Damaskus för att föra också dem som var där, bundna till Jerusalem, så att de skulle bli straffade.
Men när jag var på väg och närmade mig Damaskus vid middagstid, så hände det, att ett starkt ljussken från himlen plötsligt strålade omkring mig.
Då föll jag till marken och hörde en röst som sa till mig: Saul, Saul, varför förföljer du mig?
Och jag svarade: Vem är du, Herre? Då sa han till mig: Jag är Jesus från Nasaret, den som du förföljer.
Och de som var med mig såg verkligen skenet och blev rädda, men rösten av honom som talade med mig förstod de inte.
Då sa jag: Herre, vad ska jag göra? Då sa Herren till mig: Stå upp och gå in i Damaskus. Där ska du få veta allt som du är utsedd att göra.
Men då jag på grund av den bländande glansen från ljusskenet inte kunde se, blev jag ledd vid handen av mina följeslagare och kom in i Damaskus.
Och en som hette Ananias, en gudfruktig man efter lagen, som alla judar som bodde där talade väl om,
kom till mig och ställde sig bredvid mig och sa till mig: Broder Saul, ha din syn igen. Och i samma stund kunde jag se honom.
Då sa han: Våra fäders Gud har utsett dig till att känna hans vilja och se den Rättfärdige och höra rösten från hans mun.
För du ska vara ett vittne för honom inför alla människor om det du har sett och hört.
Och nu, varför dröjer du? Stå upp och låt dig döpas och tvätta bort dina synder, och åkalla Herrens namn.
Men när jag hade kommit tillbaka till Jerusalem, hände det medan jag bad i templet, att jag kom i hänryckning
och såg honom, och han sa till mig: Skynda dig och lämna genast Jerusalem, för de kommer inte att ta emot ditt vittnesbörd om mig.
Och jag sa: Herre, de vet att det var jag som lät fängsla och i synagogorna piska dem som trodde på dig.
Och när din martyr Stefanus blod blev utgjutet, var också jag med och samtyckte till hans död och vaktade kläderna åt dem som dödade honom.
Då svarade han mig: Gå, för jag ska sända dig långt bort till hedningarna.
Och fram till att han sa detta lyssnade de på honom. Men då skrek de högt och sa: Bort från jorden med en sådan människa! Han förtjänar inte att få leva.
När de skrek så och slet av sig kläderna och kastade upp damm i luften,
gav befälhavaren order om att han skulle föras in i fästningen och befallde att man skulle förhöra honom under prygel, för att få veta varför de skrek så mot honom.
Men när de hade bundit honom med läderremmar, sa Paulus till officeren som stod där: Är det tillåtet för er att prygla en romersk medborgare som inte är dömd?
Då officeren hörde detta, gick han till befälhavaren och berättade det för honom och sa: Se upp med vad du står i begrepp att göra, för denne man är romersk medborgare.
Då gick befälhavaren och sa till honom: Säg mig, är du en romersk medborgare? Han svarade: Ja.
Då svarade befälhavaren: Jag har med en stor summa pengar köpt detta medborgarskap. Paulus svarade: Men jag är född med det.
Då gick de som skulle ha förhört honom omedelbart därifrån. Även befälhavaren greps av fruktan, sedan han hade fått veta att han var en romersk medborgare, och därför att han hade låtit fängsla honom.
Nästa dag ville han få klarhet i varför han var anklagad av judarna. Därför löste han honom från bojorna och befallde översteprästerna och hela deras Stora råd att komma, och förde ner Paulus och ställde honom inför dem.