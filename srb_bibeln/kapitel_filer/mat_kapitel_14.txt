Vid den tiden fick Herodes, tetrarken, höra ryktet om Jesus,
och han sa till sina tjänare: Denne är Johannes Döparen. Han är uppstånden från de döda, och därför verkar dessa krafter i honom.
För Herodes hade gripit Johannes, bundit honom och satt honom i fängelse för Herodias, sin bror Filippus hustrus, skull.
För Johannes hade sagt till honom: Det är inte tillåtet för dig att ha henne.
Och han hade gärna dödat honom, men han var rädd för folket, för de höll honom för en profet.
Men när Herodes födelsedag firades, dansade Herodias dotter inför dem, och gjorde Herodes så förtjust
att han lovade med ed att ge henne vad hon än begärde.
Då sa hon, som hennes mor hade intalat henne: Ge mig här på ett fat Johannes Döparens huvud.
Då blev kungen bedrövad, men för edens skull och för deras skull som låg till bords med honom, befallde han att det skulle ges till henne,
och han skickade bud och lät halshugga Johannes i fängelset.
Och hans huvud blev framburet på ett fat och givet åt flickan, och hon bar det till sin mor.
Och hans lärjungar kom och tog hans kropp och begravde den, och gick sedan och berättade det för Jesus.
När Jesus hörde detta, for han med båt därifrån till en enslig plats, för att vara för sig själv. Och när folket hörde det, följde de efter honom till fots från städerna.
När Jesus kom fram såg han en stor folkskara, och han fylldes av medlidande med dem och botade deras sjuka.
Och när det blev kväll kom hans lärjungar fram till honom och sa: Trakten är öde, och det är redan sent. Sänd iväg folket, så att de kan gå bort till byarna och köpa sig mat.
Men Jesus sa till dem: De behöver inte gå sin väg. Ge ni dem att äta.
Då sa de till honom: Vi har inte mer än fem bröd och två fiskar här.
Men han sa: Ta hit dem till mig.
Sedan befallde han folket att sätta sig ner i gräset. Och han tog de fem bröden och de två fiskarna och såg upp mot himlen och han välsignade och bröt bröden och gav dem till lärjungarna, och lärjungarna till folket.
Och de åt alla och blev mätta. Sedan tog de upp det som var över av bitarna, tolv korgar fulla.
Och de som hade ätit var omkring 5 000 män, förutom kvinnor och barn.
Och strax därefter uppmanade Jesus sina lärjungar att stiga i båten och fara över till andra sidan före honom, medan han skickade iväg folket.
När han hade skickat iväg folket, gick han ensam upp på berget för att be. Och när kvällen kom, var han där ensam.
Men båten var då redan mitt på sjön och var hårt pressad av vågorna, för vinden låg emot.
Men i den fjärde nattväkten kom Jesus till dem, gående på sjön.
Och när lärjungarna såg honom gå på sjön, blev de förskräckta och sa: Det är ett spöke, och skrek av rädsla.
Men Jesus talade genast till dem och sa: Var vid gott mod. Det är jag. Var inte rädda.
Och Petrus svarade honom och sa: Herre, om det är du, så befall mig att komma till dig på vattnet.
Då sa han: Kom. Då steg Petrus ner från båten och gick på vattnet för att komma till Jesus.
Men när han såg hur stark vinden var, blev han rädd och började sjunka. Han ropade och sa: Herre, rädda mig.
Och genast räckte Jesus ut handen och tog tag i honom och sa till honom: O, du klentrogne. Varför tvivlade du?
Och när de hade kommit upp i båten, lade sig vinden.
Då kom de som var i båten och tillbad honom och sa: Du är verkligen Guds Son!
Och när de hade farit över, kom de till Gennesarets land.
När männen där kände igen honom, skickade de ut bud i hela trakten där omkring, och de förde till honom alla som var sjuka.
Och de bad honom att bara få röra vid hörntofsen på hans mantel. Och alla som rörde vid den blev botade.