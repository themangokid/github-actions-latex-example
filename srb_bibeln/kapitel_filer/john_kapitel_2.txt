Och på tredje dagen var det ett bröllop i Kana i Galileen, och Jesu mor var där.
Och både Jesus och hans lärjungar blev bjudna till bröllopet.
Och när vinet började ta slut, sa Jesu mor till honom: De har inget vin.
Jesus sa till henne: Kvinna, vad har jag med dig att göra? Min stund har ännu inte kommit.
Hans mor sa till tjänarna: Vad han än säger till er, gör det.
Nu fanns där sex vattenkrukor av sten för judarnas reningsceremonier, vart och ett rymde två eller tre metreter.
Jesus sa till dem: Fyll vattenkrukorna med vatten. Och de fyllde dem ända till brädden.
Och han sa till dem: Ös nu upp och bär till värden. Och de gjorde det.
När värden smakade på vattnet, som hade blivit vin, så visste han inte varifrån det kom, men tjänarna som hade öst upp vattnet visste det. Då kallade värden på brudgummen
och sa till honom: Var man sätter först fram det goda vinet, och det som är sämre när de har blivit druckna. Du har sparat det goda vinet ända till nu.
Detta första mirakel gjorde Jesus i Kana i Galileen, och det uppenbarade hans härlighet, och hans lärjungar trodde på honom.
Efter detta gick han ner till Kapernaum, han och hans mor och hans bröder och hans lärjungar. Och de stannade där några få dagar.
Judarnas påsk var nu nära, och Jesus gick upp till Jerusalem.
Och han fann i templet dem som sålde oxar och får och duvor, och även växlarna som satt där.
Då gjorde han en piska av rep och drev ut allesammans ur templet, med får och oxar, och slog ut växlarnas pengar och välte omkull borden.
Och han sa till dem som sålde duvor: Ta bort detta härifrån. Gör inte min Faders hus till ett handelshus.
Då kom hans lärjungar ihåg det som står skrivet: Nitälskan för ditt hus har förtärt mig.
Då svarade judarna och sa till honom: Vad för tecken låter du oss se, eftersom du gör detta?
Jesus svarade och sa till dem: Riv ner detta tempel, och inom tre dagar ska jag låta det uppstå.
Då sa judarna: I fyrtiosex år har man byggt på detta tempel, och du vill resa upp det på tre dagar?
Men templet han talade om var hans kropp.
När han sedan hade uppstått från de döda, kom hans lärjungar ihåg att han hade sagt detta till dem, och de trodde Skriften och det ord som Jesus hade sagt.
Medan han nu var i Jerusalem under påsken, vid högtiden, trodde många på hans namn, när de såg de mirakler som han gjorde.
Men själv anförtrodde sig Jesus inte åt dem, eftersom han kände alla.
Och han behövde inte höra någon vittna om människan, för han visste vad som var i människan.