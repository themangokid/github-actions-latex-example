Detta är tredje gången som jag kommer till er. Efter två eller tre vittnens ord ska varje sak avgöras.
Jag har tidigare sagt och säger det i förväg, liksom då jag för andra gången var hos er, och skriver det nu i min frånvaro till dem som förut har syndat och till alla de andra, att när jag kommer igen ska jag inte vara skonsam.
Ni vill ju ha bevis på att Kristus talar genom mig. Han som inte är svag mot er, utan är mäktig bland er.
Ty fastän han blev korsfäst i svaghet, så lever han likväl av Guds kraft. För vi är också svaga i honom, men vi ska leva med honom i Guds kraft hos er.
Rannsaka er själva, om ni är i tron, pröva er själva. Eller känner ni inte er själva, att Jesus Kristus är i er? Om inte, består ni inte provet.
Men jag hoppas att ni ska inse att vi inte är sådana som inte består provet.
Men jag ber till Gud, att ni inte ska göra något ont, inte för att vi ska visa oss bestå provet, utan för att ni ska göra det som är gott, även om vi framstår som sådana som inte består provet.
För vi förmår inte att göra något mot sanningen, utan bara för sanningen.
Men vi gläder oss när vi är svaga och ni är starka. Och om detta ber vi också, er fullkomlighet.
Därför skriver jag också detta i min frånvaro, för att jag inte, när jag är hos er, ska behöva vara sträng efter den makt som Herren har gett mig, för att bygga upp och inte för att riva ner.
Till slut, bröder, var glada, låt er fullkomnas, uppmuntra varandra, var eniga, lev i frid, så ska kärlekens och fridens Gud vara med er.
Hälsa varandra med en helig kyss. Alla de heliga hälsar er.
Herren Jesu Kristi nåd och Guds kärlek och den Helige Andes gemenskap vare med er alla. Amen.