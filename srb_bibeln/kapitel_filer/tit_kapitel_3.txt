Påminn dem, att de ska underordna sig makthavare och myndigheter och visa dem lydnad och vara beredda till varje god gärning,
att de inte ska tala illa om någon, inte vara stridslystna, utan milda och i allt visa saktmodighet mot alla människor.
Även vi var ju en gång oförståndiga, olydiga och på villovägar, slavar under alla slags begär och lustar. Vi levde i ondska och avund, vi var avskyvärda och hatade varandra.
Men när Guds, vår Frälsares, godhet och kärlek till människorna uppenbarades,
frälste han oss, inte på grund av rättfärdiga gärningar som vi hade gjort, utan efter sin barmhärtighet, genom den nya födelsens bad och förnyelse i den Helige Ande,
som han rikligt utgöt över oss genom Jesus Kristus, vår Frälsare,
för att vi ska bli rättfärdiga genom hans nåd och bli arvingar enligt hoppet om evigt liv.
Detta är ett ord att lita på och jag vill att du inskärper detta, för att de som har kommit till tro på Gud ska vara angelägna om att göra goda gärningar. Sådant är gott och nyttigt för människorna.
Men undvik dåraktiga tvistefrågor och släktregister och trätor och stridigheter om lagen, för sådant är onyttigt och meningslöst.
En villolärare ska du visa ifrån dig, sedan han en och två gånger har blivit förmanad.
Du vet, att en sådan är fördärvad och syndar och har dömt sig själv.
När jag sänder Artemas eller Tykikus till dig, så skynda dig att snart komma till mig i Nikopolis. För jag har bestämt mig för att stanna där över vintern.
Utrusta omsorgsfullt Senas, den lagkunnige, och Apollos för deras resa, så att de inte saknar något.
Men även de våra ska lära sig att göra goda gärningar där det behövs, så att de inte blir utan frukt.
Alla som är hos mig hälsar till dig. Hälsa dem som älskar oss i tron. Nåd vare med er alla. Amen.