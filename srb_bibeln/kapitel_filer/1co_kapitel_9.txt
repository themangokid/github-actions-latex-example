Är jag inte en apostel? Är jag inte fri? Har jag inte sett Jesus Kristus, vår Herre? Är inte ni mitt verk i Herren?
Om jag inte är en apostel för andra så är jag det i alla fall för er. För ni är i Herren sigillet på mitt apostlaämbete.
Mitt försvar mot dem som dömer mig är detta:
Har vi inte rätt att äta och dricka?
Har vi inte rätt att föra med oss en syster  som hustru, liksom också de andra apostlarna och Herrens bröder och Kefas?
Eller är det endast jag och Barnabas som inte har rätt att vara fria från arbete?
Vem tjänar någonsin i krig på egen bekostnad? Vem planterar en vingård och äter inte av dess frukt? Eller vem vaktar en hjord och lever inte av mjölken från hjorden?
Säger jag detta som en människa, eller säger inte också lagen samma sak?
För det står skrivet i Mose lag: Du ska inte binda för munnen på oxen som tröskar. Skulle Gud ha omsorg om oxarna?
Eller säger han det egentligen för vår skull? Utan tvekan är det för vår skull som det är skrivet, att den som plöjer ska plöja med en förhoppning, och att den som tröskar med en förhoppning, om att få sin del av detta hopp.
Om vi har sått åt er vad som är andligt, är det då för mycket om vi skördar av ert jordiska goda?
Om andra har fått del i denna rättighet hos er, har inte vi det ännu mer? Men vi har inte utnyttjat denna rättighet, utan vi står ut med allt för att vi inte ska lägga något hinder i vägen för Kristi evangelium.
Vet ni inte att de som har hand om heliga ting lever av det som kommer från templet, och att de som gör tjänst vid altaret får sin del av det som offras på altaret?
Så har också Herren bestämt, att de som predikar evangeliet ska leva av evangeliet.
Men jag har inte utnyttjat detta, och jag skriver inte detta för att jag skulle få det så. För det vore bättre för mig att dö, än att någon ska få ta min berömmelse ifrån mig.
För om jag predikar evangelium, så är detta ingen berömmelse för mig, eftersom jag måste göra det, och ve mig om jag inte predikar evangelium.
För gör jag det av fri vilja, så får jag lön. Men om jag gör det för att jag är tvungen, så har det anförtrotts åt mig till att förvalta.
Vad har jag då för lön? Jo, den att när jag predikar Kristi evangelium, så gör jag det utan kostnad genom att avstå den rättighet som jag har i evangeliet.
Därför, fastän jag är fri från alla, har jag ändå gjort mig till allas tjänare, så att jag kan vinna desto flera.
Och för judarna har jag blivit som en jude för att vinna judar. För dem som står under lagen har jag  blivit som den som står under lagen, så att jag kan vinna dem som står under lagen.
För dem som är utan lag har jag blivit som vore jag utan lag, för att jag skulle kunna vinna dem som är utan lag - fastän jag inte är utan Guds lag, utan under Kristi lag.
För de svaga har jag blivit som en svag så att jag kan vinna de svaga. Jag har för alla blivit allt, för att jag i varje fall ska frälsa några.
Men detta gör jag för evangeliets skull, för att jag ska få del av det.
Vet ni inte att alla löparna på en tävlingsbana springer, men det är bara en som får priset? Spring så att ni vinner det.
För var och en som tävlar måste ha disciplin i allt. Nu gör de detta för att vinna en förgänglig segerkrans, men vi en oförgänglig.
Jag springer därför inte utan något mål, jag kämpar inte som en som slår i tomma luften.
Utan jag disciplinerar min kropp och tvingar den till lydnad, för att jag inte ska predika för andra och själv inte hålla provet.