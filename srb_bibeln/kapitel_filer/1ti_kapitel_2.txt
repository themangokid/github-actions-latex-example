Så uppmanar jag nu först av allt, att man frambär böner, åkallan, förböner och tacksägelser för alla människor,
för kungar och för alla i ledande ställning, så att vi kan föra ett lugnt och stilla liv i all gudsfruktan och värdighet,
för sådant är gott och välbehagligt inför Gud, vår Frälsare,
som vill att alla människor ska bli frälsta och komma till kunskap om sanningen.
För det är en Gud, och en Medlare mellan Gud och människor, människan Kristus Jesus,
som gav sig själv till lösen för alla. Detta vittnesbörd skulle framföras när tiden var inne.
Och till det har jag blivit satt till förkunnare och apostel - jag talar sanning i Kristus  och ljuger inte - en lärare för hedningarna i tro och sanning.
Jag vill därför att männen överallt ska be och lyfta upp heliga händer, utan vrede och tvivel.
Likaså ska också kvinnorna pryda sig i anständig dräkt med blygsamhet och återhållsamhet, inte med håruppsättningar eller guld eller pärlor eller dyrbara kläder,
utan med goda gärningar såsom det passar kvinnor som bekänner sig vara gudfruktiga.
En kvinna bör i stillhet låta sig undervisas med all undergivenhet.
Men jag tillåter inte en kvinna att undervisa, inte heller att bestämma över mannen, utan hon ska vara i stillhet.
För Adam skapades först och sedan Eva.
Och Adam blev inte bedragen, utan kvinnan blev bedragen och gjorde sig skyldig till överträdelse.
Men hon ska bevaras genom barnafödelsen, om de förblir i tro, kärlek och helgelse i renhet.