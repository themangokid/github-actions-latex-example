Därför finns nu ingen fördömelse för dem som är i Kristus Jesus, som inte vandrar efter köttet, utan efter Anden.
För livets Andes lag har i Kristus Jesus gjort mig fri från syndens och dödens lag.
För det som var omöjligt för lagen, därför att den var svag genom köttet, det gjorde Gud, då han sände sin Son i syndigt kötts liknelse och för syndens skull, fördömde synden i köttet,
för att lagens rättfärdiga krav skulle uppfyllas i oss som inte lever efter köttet utan efter Anden.
För de som är köttsliga tänker på det som hör till köttet, men de som är andliga tänker på det som hör till Anden.
För köttets sinne är död, men Andens sinne är liv och frid.
För köttets sinne är fiendskap mot Gud, för det underordnar sig inte Guds lag och kan det inte heller.
Och de som är köttsliga kan inte behaga Gud.
Men ni är inte köttsliga utan andliga, om Guds Ande verkligen bor i er. Men om någon inte har Kristi Ande så tillhör han inte honom.
Men om Kristus är i er, så är kroppen död på grund av synden, men Anden är liv på grund av rättfärdigheten.
Och om hans Ande som reste upp Jesus från de döda bor i er, så ska han som reste upp Kristus från de döda också göra era dödliga kroppar levande genom sin Ande som bor i er.
Därför, bröder, står vi inte i skuld till köttet, så att vi ska leva efter köttet.
För om ni lever efter köttet ska ni dö. Men om ni dödar kroppens gärningar genom Anden, så ska ni leva.
För alla de som leds av Guds Ande är Guds söner.
För ni har inte fått träldomens ande, så att ni på nytt måste frukta, utan ni har fått barnaskapets Ande, i vilken vi ropar: Abba, Fader.
Anden själv vittnar med vår ande att vi är Guds barn.
Och är vi barn så är vi också arvingar, nämligen Guds arvingar och Kristi medarvingar, lika visst som vi lider med honom så ska vi också bli förhärligade med honom.
För jag menar att denna tidens lidanden inte är värda att jämföras med den härlighet som ska uppenbaras i oss.
För med brinnande längtan väntar skapelsen på Guds söners uppenbarelse.
Skapelsen har ju blivit lagd under förgängelsen, inte av egen vilja, utan på grund av honom som lade den därunder med en förhoppning,
att också skapelsen en gång ska bli befriad från förgängelsens slaveri till Guds barns härliga frihet.
För vi vet att hela skapelsen tillsammans suckar och våndas ända till nu.
Och inte bara den, utan också vi själva, som har Andens förstlingsfrukt, suckar inom oss och väntar på barnaskapet, vår kropps förlossning.
För i hoppet är vi frälsta. Men ett hopp som man kan se är inte något hopp. För hur kan man hoppas på det som man redan ser?
Om vi nu hoppas på det som vi inte ser, så väntar vi på det med uthållighet.
Och på samma sätt hjälper också Anden oss i våra svagheter. För vi vet inte vad vi ska be om såsom vi borde, men Anden själv går i förbön för oss med suckar som inte kan uttryckas i ord.
Och han som granskar hjärtan vet vad Anden menar, eftersom han går i förbön för de heliga efter Guds vilja.
Vi vet också att för dem som älskar Gud samverkar allt till det bästa, för dem som är kallade efter hans beslut.
För dem som han förut har känt, dem har han också förutbestämt till att formas efter sin Sons avbild, för att han ska vara den förstfödde bland många bröder.
Och dem som han förutbestämde, dem kallade han också. Och dem han kallade, dem rättfärdiggjorde han. Och dem han rättfärdiggjorde, dem förhärligade han också.
Vad ska vi nu säga om detta? Om Gud är för oss, vem kan då vara emot oss?
Han som inte skonade sin egen Son utan utlämnade honom för oss alla, hur ska han inte också skänka oss allt med honom?
Vem kan anklaga Guds utvalda? Gud är den som rättfärdiggör.
Vem är den som vill fördöma? Kristus är den som har dött, ja, än mer, som också har uppstått, och som sitter på Guds högra sida och som går i förbön för oss.
Vem kan skilja oss från Kristi kärlek? Nöd eller ångest eller förföljelse eller hungersnöd eller nakenhet eller fara eller svärd?
Det står ju skrivet: För din skull dödas vi dagen lång, vi blir räknade som slaktfår.
Men i allt detta vinner vi en överväldigande seger genom honom som har älskat oss.
För jag är övertygad om att varken död eller liv, varken änglar eller furstendömen eller makter, varken något som nu är eller något som ska komma,
varken något i höjden eller i djupet eller något annat skapat ska kunna skilja oss från Guds kärlek som är i Kristus Jesus, vår Herre.