Och det hände, att när Jesus hade avslutat befallningarna till sina tolv lärjungar, gick han därifrån för att undervisa och predika i deras städer.
När Johannes i fängelset fick höra om Kristi gärningar, skickade han två av sina lärjungar
och sa till honom: Är du den som ska komma, eller ska vi vänta på någon annan?
Jesus svarade och sa till dem: Gå och berätta för Johannes vad ni hör och ser:
Blinda får sin syn och halta går, spetälska blir rena och döva hör, döda står upp, och för fattiga blir evangelium predikat.
Och salig är den som inte tar anstöt av mig.
Men när dessa hade gått, började Jesus tala till folket om Johannes: Vad gick ni ut i öknen för att se? Ett strå som vajar för vinden?
Eller vad gick ni ut för att se? En människa klädd i fina kläder? Se, de som bär fina kläder är i kungapalatsen.
Eller vad gick ni ut för att se? En profet? Ja, jag säger er, ännu mer än en profet.
För han är den, om vilken det står skrivet: Se, jag sänder min budbärare framför ditt ansikte, som ska bereda din väg framför dig.
Sannerligen säger jag er: Bland dem som är födda av kvinnor har det inte uppstått någon större än Johannes Döparen. Men den som är minst i himmelriket är större än han.
Men från Johannes Döparens dagar intill nu utsätts himmelriket för våld, och våldsmän rycker det till sig,
för alla profeterna och lagen har profeterat fram till Johannes,
och om ni vill ta emot det: Han är Elia som skulle komma.
Den som har öron att höra med, han må höra!
Men vad ska jag likna denna generation med? Den är lik barn, som sitter på torget och ropar till sina vänner
och säger: Vi har spelat för er, men ni dansade inte. Vi har sjungit sorgesånger för er, men ni grät inte.
För Johannes kom, och han varken äter eller dricker, och de säger: Han har en ond ande.
Människosonen kom, och han äter och dricker, och de säger: Se, vilken frossare och vindrinkare han är, tullindrivares och syndares vän. Men visdomen har fått rätt av sina barn.
Sedan började han gå till rätta med de städer i vilka de flesta av hans under hade skett, eftersom de inte hade omvänt sig:
Ve dig Korasin, ve dig Betsaida! För om sådana under som blivit gjorda i er hade blivit gjorda i Tyrus och Sidon, skulle de för länge sedan omvänt sig i säck och aska.
Men jag säger er: För Tyrus och Sidon ska det bli lindrigare på domens dag än för er.
Och du Kapernaum, som blivit upphöjd ända till himlen, du ska störtas ner till dödsriket. För hade sådana under skett i Sodom, som blivit gjorda i dig, så hade det stått ännu i dag.
Men jag säger er: För Sodoms land ska det bli lindrigare på domens dag än för dig.
Vid den tiden talade Jesus och sa: Jag prisar dig, Fader, himlens och jordens Herre, att du har dolt detta för de visa och kloka men har uppenbarat det för små barn.
Ja, Fader, så har varit behagligt inför dig.
Allt har blivit överlämnat åt mig av min Fader. Och ingen känner Sonen utom Fadern, inte heller känner någon Fadern utom Sonen, och den som Sonen vill uppenbara det för.
Kom till mig, alla ni som arbetar och är tyngda av bördor, och jag ska ge er vila.
Ta på er mitt ok och lär av mig, för jag är mild och ödmjuk i hjärtat, och ni ska finna ro för era själar.
För mitt ok är milt, och min börda är lätt.