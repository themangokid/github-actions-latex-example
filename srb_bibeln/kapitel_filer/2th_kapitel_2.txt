Men vi ber er, bröder, angående vår Herre Jesu Kristi återkomst och vårt församlande till honom,
att ni inte så fort tappar fattningen och blir skrämda, vare sig genom någon ande eller genom något ord eller genom något brev, såsom det vore sänt från oss, som om Kristi dag stod för dörren.
Låt ingen bedra er på något sätt. För den dagen kommer inte, om inte avfallet först har skett, och syndens människa, fördärvets son, har blivit uppenbarad,
som är en motståndare och upphöjer sig själv över allt som kallas Gud eller som dyrkas, så att han sätter sig i Guds tempel såsom Gud och utger sig för att vara Gud.
Minns ni inte att jag sa er detta, när jag ännu var hos er?
Och nu vet ni vad som hindrar så att han först kan uppenbaras i sin egen tid.
För laglöshetens hemlighet är redan verksam, men bara till dess att han som nu hindrar har tagits bort.
Och då ska den laglöse uppenbaras, han som Herren ska döda med sin muns anda och förgöra genom sin glans vid sin återkomst.
Den laglöses ankomst är ett verk av Satan och sker med stor kraft, med lögnens alla tecken och under
och med alla orättfärdighetens förförelser bland dem som går förlorade, därför att de inte tog emot kärleken till sanningen, så att de kunde bli frälsta.
Och på grund av detta ska Gud sända över dem kraftig villfarelse, så att de ska tro lögnen,
för att de ska bli dömda, alla de som inte har trott sanningen utan har haft sin glädje i orättfärdigheten.
Men vi är skyldiga att alltid tacka Gud för er, bröder, som är älskade av Herren, därför att Gud från begynnelsen har utvalt er till frälsning, genom Andens helgelse och sanningens tro.
Till det har han kallat er genom vårt evangelium, för att ni ska få del i vår Herre Jesu Kristi härlighet.
Så därför, bröder, stå fasta och håll er till de lärdomar som ni har blivit undervisade i, vare sig muntligt eller genom brev från oss.
Men vår Herre Jesus Kristus själv och Gud och vår Fader, som har älskat oss och gett oss en evig tröst och ett gott hopp genom nåden,
ska trösta era hjärtan och styrka er till allt gott i ord och gärning.