Och jag såg, och se, ett Lamm stod på Sions berg och tillsammans med det 144 000, som hade hans Faders namn skrivet på sina pannor.
Och jag hörde ett ljud från himlen såsom bruset av väldiga vatten och såsom dånet av stark åska. Och jag hörde ljudet av harpospelare som spelade på sina harpor.
Och de sjöng som om det var en ny sång inför tronen och inför de fyra varelserna och inför de äldste, och ingen kunde lära sig den sången, utom de 144 000, som var friköpta från jorden.
Dessa är de som inte orenade sig med kvinnor, för de är rena. Dessa är de som följer Lammet vart det än går. Dessa blev friköpta från människorna till en förstlingsfrukt åt Gud och Lammet.
Och i deras mun har inget svek blivit funnet, för de är fläckfria inför Guds tron.
Och jag såg en annan ängel flyga i mitten av himlen. Han hade ett evigt evangelium att förkunna för dem som bor på jorden och för alla folkslag och stammar och språk och folk.
Han sa med hög röst: Frukta Gud och ge honom ära, för stunden har kommit för hans dom. Och tillbe honom som har gjort himlen och jorden och havet och vattenkällorna.
Och en annan ängel följde efter och sa: Fallet, fallet är den stora staden Babylon, därför att hon har gett alla folk att dricka av sin otukts vredes vin.
Och en tredje ängel följde efter dem och sa med hög röst: Om någon tillber vilddjuret och dess bild och tar dess tecken på sin panna eller på sin hand,
så ska också han få dricka av Guds vredes vin, som är hällt oblandat i hans vredes bägare. Och han ska bli plågad med eld och svavel inför de heliga änglarna och inför Lammet.
Och röken av deras plåga stiger upp i evigheternas evigheter, och de har ingen ro varken dag eller natt, de som tillber vilddjuret och dess bild och var och en som tar emot märket med dess namn.
Här är de heligas uthållighet. Här  är de som håller Guds bud och Jesu tro.
Och jag hörde en röst från himlen säga till mig: Skriv: Saliga är de döda, som dör i Herren härefter. Ja, säger Anden, de ska vila sig från sitt arbete, och deras gärningar följer efter dem.
Och jag såg, och se, ett vitt moln och på molnet satt en som liknade Människosonen. Han hade på sitt huvud en guldkrona och i sin hand en vass lie.
Och en annan ängel kom ut från templet och ropade med hög röst till honom som satt på molnet: Hugg till med din lie och skörda, för skördetiden har kommit för dig, för skörden på jorden har blivit mogen.
Och han som satt på molnet högg till med sin lie på jorden, och jorden blev skördad.
Och en annan ängel kom ut från templet i himlen och han hade också en vass lie.
Och en annan ängel, som hade makt över elden, kom ut från altaret. Och han ropade med hög röst till honom som hade den vassa lien, och sa: Hugg till med din vassa lie och skörda druvklasarna på jorden, för dess druvor är mogna.
Och ängeln högg till med sin lie på jorden och skar ned jordens vinträd och kastade dem i Guds vredes stora vinpress.
Och vinpressen blev trampad utanför staden, och blod kom ut från vinpressen ända upp till betslen på hästarna, på en sträcka av 1 600 stadier.