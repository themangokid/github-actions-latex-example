Sedan återvände Jesus från Jordan, full av den Helige Ande, och blev ledd av Anden till öknen
och frestades i fyrtio dagar av djävulen. Och han åt inget under de dagarna, men när de var förbi, var han hungrig.
Då sa djävulen till honom: Om du är Guds Son, så befall denna sten att bli bröd.
Då svarade Jesus och sa till honom: Det står skrivet: Människan ska inte leva bara av bröd, utan av varje ord som kommer från Gud.
Och djävulen tog honom med upp till ett högt berg och visade honom i ett ögonblick alla riken i världen.
Och djävulen sa till honom: All denna makt med dess härlighet vill jag ge dig, för den har överlämnats åt mig och jag kan ge den åt vem jag vill.
Därför ska allt bli ditt om du tillber mig.
Då svarade Jesus och sa till honom: Gå bort ifrån mig Satan, för det står skrivet: Herren din Gud ska du tillbe och endast honom ska du tjäna.
Och han förde honom till Jerusalem och ställde honom på templets högsta plats och sa till honom: Är du Guds Son, så kasta dig ner härifrån.
Det står ju skrivet: Han ska ge sina änglar befallning om dig, att bevara dig,
och de ska bära dig på sina händer, så att du inte stöter din fot mot någon sten.
Då svarade Jesus och sa till honom: Det är sagt: Du ska inte fresta Herren din Gud.
Sedan djävulen hade slutat med alla sina frestelser, lämnade han honom för en tid.
Och Jesus vände i Andens kraft tillbaka till Galileen, och ryktet om honom gick ut i hela området.
Och han undervisade i deras synagogor och blev prisad av alla.
Så kom han till Nasaret, där han hade växt upp. Och på sabbatsdagen gick han in i synagogan, som han brukade, och reste sig för att läsa.
Då räckte man profeten Jesajas bokrulle till honom och när han öppnade bokrullen, fann han det ställe där det står skrivet:
Herrens Ande är över mig, för han har smort mig till att förkunna evangelium för de fattiga. Han har sänt mig till att hela dem som har förkrossade hjärtan, till att predika frihet för de fångna och syn för de blinda, och till att ge de förtryckta frihet,
och till att predika Herrens behagliga år.
Sedan rullade han ihop bokrullen, räckte den åt tjänaren och satte sig. Och alla som var i synagogan hade sina ögon fästa på honom.
Då började han tala till dem: I dag har detta ställe i Skriften gått i uppfyllelse inför er som lyssnar.
Och alla gav honom sitt vittnesbörd och förundrade sig över de nådens ord som kom ut från hans mun. Och de frågade: Är inte denne Josefs son?
Då sa han till dem: Helt säkert ska ni säga till mig detta ordspråk: Läkare, bota dig själv. Vi har hört om allt som hände i Kapernaum, gör det här i din hemstad också!
Så sa han: Sannerligen säger jag er: Ingen profet blir erkänd i sin hemstad.
Men i sanning säger jag er: Det fanns många änkor i Israel på Elias tid, när himlen var stängd i tre år och sex månader, och stor hungersnöd drabbade hela landet.
Men Elia blev inte sänd till någon av dem, utan bara till en änka i Sarepta i Sidon.
Och det fanns många spetälska i Israel på profeten Elisas tid, men ingen av dem blev renad utom Naaman från Syrien.
Och alla de som var i synagogan uppfylldes av vrede när de hörde detta.
Och de reste sig och drev ut honom ur staden och förde honom fram till branten av det berg som deras stad var byggd på, för att störta ner honom.
Men han gick mitt emellan dem och vandrade vidare.
Så kom han ner till Kapernaum, en stad i Galileen, och där undervisade han folket på sabbatsdagarna.
Och de var förvånade över hans undervisning, eftersom hans ord hade auktoritet.
Men i synagogan fanns en man som var besatt av en oren ande. Och han ropade med hög röst,
och sa: Låt oss vara! Vad har du med oss att göra, Jesus av Nasaret? Har du kommit för att förgöra oss? Jag vet vem du är, du Guds Helige!
Men Jesus befallde honom strängt och sa: Tig, och far ut ur honom! Och den onde anden kastade omkull honom mitt ibland dem, och for ut ur honom och gjorde honom ingen skada.
Då blev de alla mycket förvånade och de talade med varandra och sa: Vad är detta för ett ord? För med makt och auktoritet befaller han de orena andarna, och de far ut.
Och ryktet om honom spreds överallt i trakten där omkring.
Så reste han sig och lämnade synagogan och gick in i Simons hus. Och Simons svärmor låg sjuk med hög feber och de frågade honom om henne.
Då lutade han sig över henne och befallde strängt febern, och den lämnade henne. Och hon stod genast upp och betjänade dem.
Men vid solnedgången kom alla som led av olika slags sjukdomar, och de förde dem till honom. Och han lade händerna på var och en av dem och helade dem.
Och onda andar for också ut ur många, och de skrek och sa: Du är Kristus, Guds Son. Då befallde han dem strängt och tillät dem inte att tala, eftersom de visste att han var Kristus.
När det blev dag, gick han bort till en enslig plats. Och folket sökte efter honom, och när de kom till honom, försökte de hålla honom kvar så att han inte skulle lämna dem.
Men han sa till dem: Jag måste predika evangeliet om Guds rike för de andra städerna också, för till det är jag utsänd.
Och han predikade i synagogorna i Galileen.