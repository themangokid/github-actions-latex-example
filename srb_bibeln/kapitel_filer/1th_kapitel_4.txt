För övrigt, bröder, ber och förmanar vi er i Herren Jesus såsom ni har fått lära av oss, hur ni ska vandra och behaga Gud, så att ni kan överflöda ännu mer.
Ni vet ju vilka bud vi gav er genom Herren Jesus.
För detta är Guds vilja, er helgelse, att ni avhåller er från otukt,
att var och en av er vet att ha sitt eget kärl i helgelse och ära,
inte i begärelsens lusta såsom hedningarna, som inte känner Gud,
att ingen går för långt och bedrar sin broder i någon sak, för Herren straffar allt sådant, vilket vi också tidigare har sagt och betygat för er.
För Gud har inte kallat oss till orenhet utan till helgelse.
Därför, den som föraktar detta, föraktar inte någon människa, utan Gud, som också har gett oss sin Helige Ande.
Men om broderskärleken har ni inte behov av att jag skriver till er. Ni har ju själva lärt er av Gud att älska varandra.
Detsamma gör ni också mot alla bröderna som är i hela Makedonien. Men vi förmanar er, bröder, att ni överflödar ännu mer,
och sätter en ära i att leva i stillhet och sköta ert eget och arbeta med era egna händer såsom vi har befallt er,
så att ni vandrar på ett hederligt sätt mot dem som är utanför, och inte lider brist på något.
Men jag vill inte, bröder, att ni ska vara okunniga angående dem som har somnat in, för att ni inte ska sörja som de andra, som inte har något hopp.
För om vi tror att Jesus har dött och uppstått, så ska också Gud föra fram dem som har somnat in i Jesus tillsammans med honom.
För detta säger vi er med ett Herrens ord, att vi som lever och är kvar till Herrens återkomst, inte alls ska komma före dem som har somnat in.
För Herren ska själv stiga ner från himlen med ett befallande rop, med ärkeängelns röst och med Guds basun, och först ska de som dött i Kristus uppstå.
Därefter ska vi som lever och är kvar ryckas upp tillsammans med dem på skyar för att möta Herren i luften. Och så ska vi alltid vara hos Herren.
Trösta därför varandra med dessa ord.