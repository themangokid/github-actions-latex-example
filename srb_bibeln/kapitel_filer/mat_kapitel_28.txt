Mot slutet av sabbaten, i gryningen på första dagen i veckan, kom Maria Magdalena och den andra Maria för att se graven.
Och se, det blev en stor jordbävning, för en Herrens ängel steg ner från himlen och gick fram och rullade bort stenen från öppningen och satte sig på den.
Och hans utseende var såsom en blixt och hans kläder var vita som snö.
Och vakterna skakade av fruktan för honom och blev som döda.
Men ängeln tog till orda och sa till kvinnorna: Frukta inte. För jag vet att ni söker Jesus, som blev korsfäst.
Han är inte här, för han har uppstått, som han har sagt. Kom och se platsen, där Herren låg.
Och gå genast och säg till hans lärjungar att han har uppstått från de döda. Och se, han går före er till Galileen. Där ska ni få se honom. Se, jag har sagt er det.
Och de skyndade sig bort från graven med fruktan och stor glädje och sprang för att berätta det för hans lärjungar.
Men när de var på väg för att berätta det för hans lärjungar, se, då mötte Jesus dem och sa: Var hälsade! Då gick de fram och grep om hans fötter och tillbad honom.
Då sa Jesus till dem: Frukta inte. Gå och berätta för mina bröder att de ska gå till Galileen. Där ska de få se mig.
Och medan de var på väg, se, då kom några av vakterna till staden och berättade för översteprästerna allt det som hade hänt.
Och dessa samlades med de äldste, och efter att de hade rådgjort med varandra, gav de soldaterna en stor summa pengar
och sa: Säg att hans lärjungar kom på natten och rövade bort honom medan vi sov.
Och om landshövdingen får höra det, ska vi lugna honom och se till att ni kan vara utan bekymmer.
Och de tog pengarna och gjorde som de hade blivit tillsagda. Och detta tal är utspritt bland judarna ända till denna dag.
Men de elva lärjungarna gick till det berg i Galileen dit Jesus hade befallt dem att gå.
Och när de fick se honom, tillbad de honom, men några tvivlade.
Då trädde Jesus fram och talade till dem och sa: Mig är given all makt i himlen och på jorden.
Gå därför ut och lär alla folk. Döp dem i Faderns och Sonens och den Helige Andes namn.
Lär dem att hålla allt det jag har befallt er. Och se, jag är med er alla dagar till tidens slut. Amen.