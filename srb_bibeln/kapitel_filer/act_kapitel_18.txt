Därefter lämnade Paulus Aten och kom till Korint.
Och där fann han en jude som hette Akvila, född i Pontus, som nyligen hade kommit från Italien med sin hustru Priscilla, eftersom Klaudius hade befallt att alla judar skulle lämna Rom. Och han kom till dem.
Och eftersom han hade samma hantverk som de, stannade han hos dem och arbetade, för de var tältmakare till yrket.
Och han höll samtal i synagogan varje sabbat och övertygade både judar och greker.
Och när Silas och Timoteus kom ner från Makedonien, var Paulus genom Anden driven att vittna för judarna att Jesus är Kristus.
Men då de sa emot honom och smädade honom, skakade han sina kläder och sa till dem: Ert blod ska komma över era egna huvuden. Jag är utan skuld. Från och med nu går jag till hedningarna.
Så gick han därifrån och gick in i huset hos en man vid namn Justus, som fruktade Gud och vars hus låg alldeles intill synagogan.
Men Krispus, föreståndaren för synagogan, kom till tro på Herren med hela sitt hus och många korintier som hörde honom kom till tro och lät döpa sig.
Då sa Herren till Paulus i en syn om natten: Frukta inte utan tala, och tig inte,
för jag är med dig och ingen ska angripa dig för att skada dig, för jag har mycket folk i denna stad.
Så blev han kvar där ett år och sex månader, och undervisade i Guds ord bland dem.
Men då Gallio var landshövding i Akaja, reste sig alla judarna tillsammans upp mot Paulus och drog honom inför domstolen,
och sa: Denne man förleder människorna att dyrka Gud emot lagen.
När Paulus nu ville öppna sin mun, sa Gallio till judarna: Om det gällde något brott eller illdåd, så vore det befogat att jag hörde på er, ni judar.
Men är det någon tvistefråga om ord och namn och om er lag, så får ni själva se till det, för i sådana saker vill inte jag vara domare.
Och han drev bort dem ifrån domstolen.
Då grep alla grekerna synagogföreståndaren Sostenes, och slog honom inför domstolen. Men Gallio brydde sig inte om det.
Och efter att Paulus hade stannat där ännu en lång tid, tog han avsked av bröderna och avseglade till Syrien med Priscilla och Akvila, sedan han i Kenkrea hade rakat sitt huvud, eftersom han hade gett ett löfte.
Så kom han till Efesus, och där lämnade han dem, men själv gick han in i synagogan och samtalade med judarna.
Och de bad honom att han skulle stanna kvar hos dem en längre tid, men han ville inte
utan tog avsked av dem med orden: Jag måste under alla förhållanden vara i Jerusalem under den högtid som kommer, men sedan ska jag komma till er igen, om Gud vill. Sedan avseglade han från Efesus.
Och när han hade kommit i land i Cesarea, och hade varit uppe och hälsat på församlingen, begav han sig ner till Antiokia.
Sedan han hade varit där någon tid, begav han sig därifrån och färdades genom det galatiska landet och därefter Frygien och styrkte alla lärjungarna.
Då kom till Efesus en jude som hette Apollos, född i Alexandria, en vältalig man och kunnig i Skrifterna.
Han var undervisad om Herrens väg och talade brinnande i anden och undervisade noggrant om det som handlade om Herren. Men han kände bara till Johannes dop.
Och han började frimodigt tala i synagogan. Då Akvila och Priscilla hade hört honom, tog de honom till sig och förklarade grundligare Guds väg för honom.
Och när han ville resa till Akaja, skrev bröderna dit och uppmanade lärjungarna att ta emot honom. Och när han kom fram, blev han till stor hjälp för dem som genom nåd hade kommit till tro.
Han överbevisade nämligen judarna med kraft, och bevisade offentligt utifrån Skrifterna, att Jesus var Kristus.