Detta har jag sagt till er, för att ni inte ska komma på fall.
De ska utesluta er ur synagogorna, ja, den tid kommer, när var och en som dödar er ska tro att de utför en tjänst åt Gud.
Och detta ska de göra mot er, därför att de inte känner Fadern, inte heller mig.
Men jag har sagt er detta, för att när den tiden kommer, ni ska komma ihåg att jag har sagt er det. Och detta har jag inte sagt från början, eftersom jag var hos er.
Men nu går jag till honom som har sänt mig, och ingen av er frågar mig: Vart går du?
Men därför att jag har sagt er detta, är era hjärtan fyllda av sorg.
Men jag säger er sanningen: Det är bäst för er att jag går bort. För om jag inte går bort, kommer inte Hjälparen till er. Men när jag går bort, ska jag sända honom till er.
Och när han kommer, ska han överbevisa världen om synd och om rättfärdighet och om dom.
Om synd, för de tror inte på mig,
om rättfärdighet, för jag går till min Fader och ni ser mig inte längre,
om dom, för denna världens furste är dömd.
Jag har mycket mer att säga er, men ni kan inte bära det nu.
Men när han kommer, sanningens Ande, ska han leda er till hela sanningen. För han ska inte tala av sig själv, utan allt han hör ska han tala, och han ska tala om för er vad som kommer att ske.
Han ska förhärliga mig, för av mitt ska han ta och förkunna för er.
Allt vad Fadern har är mitt. Därför sa jag, att han ska ta av mitt och förkunna för er.
En liten tid, och ni ser mig inte och ytterligare en liten tid, och ni kommer att se mig, för jag går till Fadern.
Då sa några av hans lärjungar till varandra: Vad är detta som han säger till oss: En liten tid och ni ser mig inte och ytterligare en liten tid, och ni kommer att se mig, och: För jag går till Fadern?
Därför sa de: Vad är det han säger: En liten tid? Vi förstår inte vad han säger.
Då Jesus visste att de ville fråga honom, så sa han till dem: Frågar ni varandra om det som jag sa: En liten tid och ni ser mig inte, och ytterligare en liten tid och ni kommer att se mig?
Sannerligen, sannerligen säger jag er: Ni ska gråta och jämra er, men världen ska glädja sig. Och ni kommer att sörja, men er sorg ska vändas i glädje.
När kvinnan föder barn har hon det svårt, därför att hennes stund har kommit. Men när hon har fött barnet, kommer hon inte längre ihåg sin smärta i glädjen över att en människa blivit född till världen.
Så är också ni sorgsna nu. Men jag ska se er igen, och då ska era hjärtan glädja sig, och ingen ska ta er glädje ifrån er.
Och på den dagen ska ni inte fråga mig om något. Sannerligen, sannerligen säger jag er: Vad ni än ber Fadern om i mitt namn, det ska han ge er.
Hittills har ni inte bett om något i mitt namn. Be och ni ska få, för att er glädje ska bli fullkomlig.
Detta har jag talat till er med bildspråk. Men den tid kommer, då jag inte längre ska tala till er i bildspråk, utan öppet förkunna för er om Fadern.
På den dagen ska ni be i mitt namn. Och jag säger inte till er, att jag ska be Fadern för er,
för Fadern själv älskar er, eftersom ni har älskat mig och har trott att jag har utgått från Gud.
Jag har utgått från Fadern och har kommit till världen. Åter lämnar jag världen och går till Fadern.
Hans lärjungar sa till honom: Se, nu talar du öppet och inte i bildspråk.
Nu vet vi att du vet allt och inte har behov av att någon frågar dig. Därför tror vi att du har utgått från Gud.
Jesus svarade dem: Tror ni nu?
Se, den stund kommer, ja, den är redan här, när ni ska skingras var och en till sitt och lämna mig ensam. Men jag är inte ensam, för Fadern är med mig.
Detta har jag talat till er, för att ni ska ha frid i mig. I världen kommer ni att lida, men var vid gott mod. Jag har övervunnit världen.