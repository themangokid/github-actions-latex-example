När han gick ut ur templet sa en av hans lärjungar till honom: Mästare, se vilka stenar och vilka byggnader!
Då svarade Jesus och sa till honom: Ser du dessa stora byggnader? Det ska inte lämnas sten på sten, som inte ska brytas ner.
Och då han satt på Oljeberget mitt emot templet, frågade Petrus och Jakob och Johannes och Andreas honom när de var ensamma:
Säg oss när detta ska ske, och vad tecknet ska vara, när allt detta ska uppfyllas?
Då svarade Jesus och började med att säga till dem: Se till att ingen bedrar er.
För många ska komma i mitt namn och säga: Jag Är, och de ska bedra många.
Men när ni får höra om krig och rykten om krig, så bli inte förskräckta. För sådant måste ske, men det är ännu inte slutet.
För folk ska resa sig upp mot folk och rike mot rike, och det ska bli jordbävningar på många olika platser och det ska bli hungersnöd och oroligheter. Detta är början på födslovärkarna.
Men var på er vakt. För de ska utlämna er till domstolar och synagogor, och ni ska bli piskade och ni kommer att ställas inför härskare och kungar för min skull, till ett vittnesbörd för dem.
Men evangeliet måste först bli predikat för alla folk.
Men när de för bort er och utlämnar er, så bekymra er inte för vad ni ska säga och tänk inte på det innan, utan vad som blir givet åt er i samma stund, det ska ni tala. För det är inte ni som talar, utan den Helige Ande.
Och en bror ska utlämna sin bror till döden, och en far sitt barn, och barn ska sätta sig upp mot sina föräldrar och ska orsaka deras död.
Och ni ska bli hatade av alla för mitt namns skull. Men den som håller ut intill slutet ska bli frälst.
Men när ni får se förödelsens styggelse, som profeten Daniel har talat om, stå där den inte ska - den som läser detta bör förstå det - då ska de som är i Judeen fly upp till bergen.
Och den som är på taket ska inte stiga ner i huset och inte gå in för att ta något ut ur sitt hus,
och den som är ute på åkern ska inte vända tillbaka för att hämta sina kläder.
Men ve dem som väntar barn eller dem som ammar i de dagarna.
Och be att er flykt inte sker på vintern.
För i de dagarna ska det bli en sådan vedermöda, att något liknande inte har förekommit sedan begynnelsen av den skapelse som Gud skapade, fram till nu, och aldrig mer ska bli.
Och om Herren inte förkortade de dagarna, så skulle inget kött bli frälst. Men för de utvaldas skull, dem som han har utvalt, har han förkortat de dagarna.
Om då någon säger till er: Se, här är Kristus, eller: Se där, så tro det inte.
För sådana som falskt utger sig för att vara Kristus och falska profeter ska uppstå, och de ska göra tecken och under, för att om möjligt förvilla också de utvalda.
Men var på er vakt! Se, jag har sagt er allt i förväg.
Men i de dagarna efter den vedermödan ska solen förmörkas och månen ska inte ge sitt sken,
och himlens stjärnor ska falla ner och himlens krafter ska skakas.
Och då ska de få se Människosonen komma i skyarna med stor makt och härlighet.
Och då ska han sända ut sina änglar och samla sina utvalda från de fyra väderstrecken, från jordens ände till himlens yttersta gräns.
Lär nu en liknelse av fikonträdet. När dess kvistar blir mjuka och löven börjar spricka ut, så vet ni att sommaren är nära.
På samma sätt ska också ni, när ni ser detta ske, veta att det är nära och står för dörren.
Sannerligen säger jag er: Denna generation ska inte förgås, förrän allt detta har skett.
Himmel och jord ska förgås, men mina ord ska inte förgås.
Men om den dagen eller stunden vet ingen något, inte änglarna som är i himlen, inte heller Sonen, utan bara Fadern.
Var på er vakt, vaka och be, för ni vet inte när tiden är inne.
Såsom när en man reser utomlands och lämnar sitt hus och ger sina tjänare makten, och åt var och en hans uppgift, och befaller dörrvaktaren att vaka.
Vaka därför, för ni vet inte när husets herre kommer, på kvällen eller vid midnattstiden eller när tuppen gal eller på morgonen,
så att han inte plötsligt kommer och finner er sovande.
Men vad jag säger till er, det säger jag till alla: Vaka!