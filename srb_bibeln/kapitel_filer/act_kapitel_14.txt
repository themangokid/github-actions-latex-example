Och det hände i Ikonium att de gick tillsammans in i judarnas synagoga och predikade så att en stor mängd av både judar och greker kom till tro.
Men de judar som inte trodde eggade upp hedningarna och gjorde dem fientligt inställda mot bröderna.
Så stannade de nu där en längre tid och talade frimodigt i Herren, som bekräftade ordet om sin nåd, och lät tecken och under ske genom deras händer.
Men folket i staden delade sig, så att en del höll med judarna och andra med apostlarna.
Men när både hedningarna och judarna med sina ledare gjorde upp en plan att misshandla och stena dem,
så fick de reda på detta och flydde till städerna Lystra och Derbe i Lykaonien och till trakten däromkring.
Och de predikade evangelium där.
Och i Lystra satt en man som inte kunde bruka sina fötter. Han var lam från födseln och hade aldrig kunnat gå.
Han hörde Paulus tala, som fäste sina ögon på honom, och när han såg att han hade tro till att bli helad,
sa han med hög röst: Res dig upp och stå på dina fötter. Och han sprang upp och började gå.
Och när folket såg vad Paulus hade gjort, ropade de på lykaoniska och sa: Gudarna har stigit ner till oss i mänsklig gestalt.
Och de kallade Barnabas Jupiter, och Paulus Merkurius, eftersom han förde ordet.
Och prästen vid Jupiters tempel, som låg utanför deras stad, förde fram oxar och kransar till portarna och ville offra tillsammans med folket.
Då apostlarna Paulus och Barnabas hörde det, rev de sönder sina kläder och rusade in i folkhopen och ropade
och sa: Män, varför gör ni detta? Vi är också människor, likadana som ni, och vi predikar evangeliet för er, för att ni ska omvända er från dessa fåfängligheter till den levande Guden, som har gjort himlen och jorden och havet och allt som är i dem.
Han som under gångna tider har tillåtit alla hedningar att gå sina egna vägar.
Och ändå har han inte låtit sig vara utan vittnesbörd, i det han har gjort gott, och gett oss regn från himlen och skördetider och fyllde våra hjärtan med mat och glädje.
Och genom att säga detta, kunde de med nöd och näppe lugna folket, så att de inte offrade till dem.
Så kom från Antiokia och Ikonium några judar, som övertalade folket, och efter att de hade stenat Paulus släpade de honom ut ur staden i tron att han var död.
Men sedan lärjungarna hade samlats omkring honom, reste han sig upp och gick in i staden. Nästa dag for han med Barnabas därifrån till Derbe.
Och sedan de hade predikat evangelium i den staden och gjort många till lärjungar, återvände de till Lystra och Ikonium och Antiokia,
och styrkte lärjungarnas själar och förmanade dem att förbli i tron, och sa att det är genom många lidanden som vi måste gå in i Guds rike.
Och när de hade utvalt äldste åt dem för varje församling, och hade bett under fasta, överlämnade de dem åt Herren, som de hade kommit till tro på.
Sedan for de igenom Pisidien och kom in i Pamfylien.
Och när de hade predikat ordet i Perge for de ner till Attalia.
Därifrån avseglade de till Antiokia, där de hade blivit överlämnade åt Guds nåd för det uppdrag som de nu hade fullgjort.
Och när de hade kommit dit, kallade de samman församlingen och berättade för dem vad Gud hade gjort med dem och hur han hade öppnat trons dörr för hedningarna.
Och de stannade där en längre tid hos lärjungarna.