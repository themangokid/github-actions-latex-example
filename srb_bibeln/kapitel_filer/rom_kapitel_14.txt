Den som är svag i tron ska ni ta emot, men inte till tvivelaktiga diskussioner.
För den ene tror att han kan äta allt, men den som är svag äter grönsaker.
Den som äter ska inte förakta den som inte äter, och den som inte äter ska inte döma den som äter. För Gud har tagit emot honom.
Vem är du som dömer en annans tjänare? Det är inför sin egen herre han står eller faller. Men han kommer att stå, för Gud har makt att hålla honom upprätt.
Den ene gör skillnad mellan dag och dag. Den andre anser att alla dagar är lika. Låt var och en vara fullt övertygad i sitt eget sinne.
Den som uppmärksammar dagen gör det för Herren, och den som inte uppmärksammar dagen gör det för Herren. Den som äter, han äter för Herren, för han tackar Gud. Och den som inte äter, han gör det för Herren, och tackar Gud.
För ingen av oss lever för sig själv, och ingen dör för sig själv.
För om vi lever, så lever vi för Herren. Och om vi dör, så dör vi för Herren. Därför, vare sig vi lever eller dör, tillhör vi Herren.
För därför både dog och uppstod Kristus och blev levande igen, för att han ska vara Herre över både döda och levande.
Men varför dömer du din broder? Eller varför föraktar du då din broder? För vi ska alla stå inför Kristi domstol.
För det står skrivet: Så sant jag lever, säger Herren, att för mig ska varje knä böja sig, och varje tunga ska bekänna Gud.
Alltså ska då var och en av oss göra räkenskap för sig själv inför Gud.
Låt oss därför inte längre döma varandra. Besluta er i stället för att inte lägga något hinder i vägen eller något som kan orsaka att din broder faller.
Jag vet och har övertygats genom Herren Jesus, att ingenting är orent i sig självt, men den som anser något vara orent, för honom är det orent.
Men om du gör din broder bedrövad på grund av din mat, så lever du inte längre i kärleken. Fördärva inte med din mat den som Kristus har dött för.
Låt därför inte det goda som är ert bli smädat.
För Guds rike är inte mat och dryck, utan rättfärdighet och frid och glädje i den Helige Ande.
För den som tjänar Kristus i detta behagar Gud och håller provet inför människor.
Låt oss därför sträva efter det som tjänar friden och det som leder till uppbyggelse av varandra.
Fördärva inte Guds verk för matens skull. Allting är visserligen rent, men till skada för den människa som äter med dåligt samvete.
Det är bra att inte äta kött, att inte dricka vin och att inte heller göra något annat som får din broder att falla eller ta anstöt eller blir svag av.
Har du tro? Ha den för dig själv inför Gud. Salig  är den som inte fördömer sig själv för det han tillåter sig.
Men den som tvivlar är dömd om han äter, eftersom han inte äter av tro. För allt som inte är av tro är synd.