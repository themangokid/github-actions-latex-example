Då ni nu är uppståndna med Kristus, så sök det som är där ovan, där Kristus sitter på Guds högra sida.
Ha ert sinne vänt till det som är där ovan, inte till det som är på jorden.
För ni har dött, och ert liv är fördolt med Kristus i Gud.
När Kristus, som är vårt liv, uppenbaras, då ska också ni uppenbaras med honom i härlighet.
Så döda nu era lemmar som hör jorden till: otukt, orenhet, lusta, ont begär och girigheten som är avgudadyrkan,
för vars skull Guds vrede kommer över olydnadens barn.
I dem vandrade ni också en gång då ni levde i dem.
Men lägg nu också ni bort allt detta: vrede, ilska, ondska, smädelse och skamligt tal från er mun.
Ljug inte för varandra, ni som har klätt av er den gamla människan med hennes gärningar
och klätt er i den nya, som förnyas till kunskap efter hans bild som har skapat honom,
där ingen är grek eller jude, omskuren eller oomskuren, barbar eller skyt, slav eller fri, utan Kristus är allt och i alla.
Klä er därför såsom Guds utvalda, heliga och älskade, i innerlig barmhärtighet, godhet, ödmjukhet, saktmodighet  och tålamod.
Ha fördrag med varandra och förlåt varandra, om någon har något att förebrå en annan. Såsom Kristus har förlåtit er, så ska ni också förlåta.
Men framför allt, klä er i kärleken, som är fullkomlighetens band.
Och låt Guds frid regera i era hjärtan, till vilken ni även är kallade i en kropp, och var tacksamma.
Låt Kristi ord rikligen bo ibland er i all visdom. Undervisa och förmana varandra med psalmer och lovsånger och andliga sånger och sjung med tacksamhet till Herren i era hjärtan.
Och allt vad ni gör i ord eller handling, gör allt i Herren Jesu namn, och tacka Gud och Fadern genom honom.
Ni hustrur, underordna er era egna män, för så bör det vara i Herren.
Ni män, älska era hustrur och var inte bittra emot dem.
Ni barn, lyd era föräldrar i allt, för det är välbehagligt för Herren.
Ni fäder, reta inte era barn, för att de inte ska tappa modet.
Ni tjänare, lyd era jordiska herrar i allt, inte som inställsamma ögontjänare, utan av uppriktigt hjärta i fruktan för Gud.
Och allt vad ni gör, gör det av hjärtat, som för Herren och inte för människor.
Ni vet att det är av Herren ni ska få arvets lön, eftersom ni tjänar Herren Kristus.
Men den som gör orätt ska få igen den orätt han har gjort, utan anseende till personen.