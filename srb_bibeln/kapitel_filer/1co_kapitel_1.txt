Paulus, genom Guds vilja kallad till Jesu Kristi apostel, och brodern Sostenes,
till den Guds församling som är i Korint, de helgade i Kristus Jesus, kallade heliga, tillsammans med alla dem som på varje plats, både deras och vår, åkallar vår Herre Jesu Kristi namn.
Nåd vare med er och frid från Gud, vår Fader, och Herren Jesus Kristus.
Jag tackar alltid min Gud för er skull, för den Guds nåd som har blivit given åt er genom Jesus Kristus.
För genom honom har ni blivit rika på allt slags tal och all slags kunskap,
eftersom vittnesbördet om Kristus har fått starkt fäste hos er.
Därför saknar ni ingen nådegåva, medan ni väntar på vår Herre Jesu Kristi uppenbarelse.
Han ska också göra er fast grundade ända till slutet, så att ni är fria från anklagelser på vår Herre Jesu Kristi dag.
Gud är trofast, genom honom är ni kallade till gemenskap med hans Son, Jesus Kristus, vår Herre.
Men jag förmanar er, bröder, i vår Herre Jesu Kristi namn, att ni alla är eniga i ert tal och inte låter någon splittring finnas bland er, utan är fullkomligt förenade i samma sinnelag och samma mening.
För av dem som är från Kloes hus har jag fått veta om er, mina bröder, att det förekommer stridigheter bland er.
Vad jag menar är detta, att var och en säger: Jag håller mig till Paulus, eller: Jag håller mig till Apollos, eller: Jag håller mig till Kefas, eller: Jag håller mig till Kristus.
Är Kristus delad? Blev Paulus korsfäst för er? Eller blev ni döpta i Paulus namn?
Jag tackar Gud att jag inte har döpt någon av er utom Krispus och Gajus,
så att ingen kan säga att jag har döpt i mitt namn.
Jo, Stefanus familj har jag också döpt. För övrigt vet jag inte om jag har döpt någon annan.
För Kristus har inte sänt mig för att döpa, utan för att predika evangelium, inte med visdom i ord, för att Kristi kors inte skulle vara förgäves.
Ordet om korset är ju en dårskap för dem som går förlorade, men för oss som är frälsta är det Guds kraft.
För det står skrivet: Jag ska göra slut på de visas visdom, och de förståndigas förstånd ska jag förkasta.
Var är de visa? Var är de skriftlärda? Var är denna världens kloka? Har inte Gud gjort denna världens visdom till dårskap?
Men eftersom världen inte genom sin visdom lärde känna Gud i hans visdom, så behagade det Gud att genom den dårskap som predikas frälsa dem som tror.
För judar begär ju ett tecken och greker söker efter visdom.
Men vi predikar Kristus som korsfäst, för judarna en stötesten och för grekerna en dårskap,
men för dem som är kallade, både judar och greker, predikar vi Kristus, Guds kraft och Guds visdom.
För Guds dårskap är visare än människor, och Guds svaghet är starkare än människor.
För se på er kallelse, bröder, att inte många var visa efter köttet, inte många mäktiga, inte många av förnäm släkt.
Men det som var dåraktigt för världen har Gud utvalt för att låta de visa stå där med skam, och det som var svagt i världen har Gud utvalt för att låta det starka stå där med skam.
Och det som var ringa och föraktat i världen och det som ingenting var, det har Gud utvalt för att göra till intet det som var någonting,
för att inget kött ska kunna berömma sig inför honom.
Men genom honom är ni i Kristus Jesus. För oss har han blivit vishet från Gud och rättfärdighet och helgelse och befrielse,
för att som det står skrivet: Den som berömmer sig ska berömma sig i Herren.