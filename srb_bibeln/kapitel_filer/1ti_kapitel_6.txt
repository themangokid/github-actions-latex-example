Alla slavar som är under oket ska anse sina herrar värda all heder, så att Guds namn och läran inte blir smädade.
Men de som har troende herrar ska inte se ner på dem därför att de är bröder. Utan de ska tjäna dem desto villigare, eftersom de som tar del av deras goda gärningar är troende och älskade. Så ska du undervisa och förmana.
Om någon undervisar annorlunda och inte håller sig till vår Herre Jesu Kristi sunda ord och till den lära som hör till gudsfruktan,
så är han uppblåst av stolthet och förstår ingenting, utan har en sjuklig lust för tvistefrågor och ordstrider. Sådant leder till avund, bråk, smädelser, onda misstankar,
värdelösa stridigheter mellan människor som är fördärvade i sitt sinne, och som har förlorat sanningen och menar att gudsfruktan är en vinning. Dra dig ifrån sådana.
Men gudsfruktan med förnöjsamhet är en stor vinning.
För vi har inte fört något med oss in i världen och det är säkert att vi inte heller kan ta med oss något härifrån.
Utan har vi föda och kläder, så låt oss vara nöjda med det.
Men de som vill bli rika faller i frestelser och snaror och i många oförnuftiga och skadliga begär, som drar människorna ner i fördärv och undergång.
För penningbegäret är en rot till allt ont, vilket somliga har strävat efter och därigenom förts bort från tron och vållat sig själva mycket lidande.
Men du, gudsman, håll dig borta från sådant och sök ivrigt efter rättfärdighet, gudsfruktan, tro, kärlek, uthållighet och ödmjukhet.
Kämpa trons goda kamp, sök att vinna det eviga livet, som du också har blivit kallad till och den goda bekännelsen har du bekänt inför många vittnen.
Jag uppmanar dig inför Gud, som gör allting levande och inför Kristus Jesus, som inför Pontius Pilatus har vittnat med den goda bekännelsen,
att du håller budet fläckfritt och klanderfritt fram till vår Herre Jesu Kristi uppenbarelse,
som han ska visa när hans tid är inne, han som är den salige och ende Härskaren, konungarnas Konung och herrarnas Herre,
som ensam har odödlighet och bor i ett ljus dit ingen kan komma, han som ingen människa har sett, och inte heller kan se. Honom tillhör ära och evig makt! Amen.
Uppmana dem som är rika i denna värld, att inte vara högfärdiga och inte sätta sitt hopp till osäkra rikedomar, utan till den levande Guden, som rikligen skänker oss allt till att njuta av,
och att göra gott, att vara rika på goda gärningar, att vara frikostiga och dela med sig,
och så samla skatter åt sig som en god grund för framtiden, så att de kan vinna det eviga livet.
O Timoteus, bevara det som har blivit anförtrott åt dig, och undvik det oandliga och tomma pratet och invändningarna från den falska så kallade kunskapen,
vilken somliga har bekänt sig till och de har kommit bort från tron. Nåd vare med dig. Amen.