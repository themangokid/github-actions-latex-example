När det gäller insamlingen till de heliga, ska ni också följa de anvisningar som jag har gett församlingarna i Galatien.
På första veckodagen lägger var och en undan hemma hos sig det han har lyckats samla ihop, så att insamlingen inte sker först när jag kommer.
Och när jag kommer, ska jag sända dem som ni genom ert brev godkänt, till Jerusalem för att överlämna er gåva.
Och om det behövs att jag också reser, så kan de resa med mig.
Jag ska nu komma till er sedan jag har rest genom Makedonien, för jag reser genom Makedonien.
Men hos er kommer jag kanske att stanna, möjligen hela vintern, så att ni kan hjälpa mig vidare, vart jag än reser.
För jag önskar inte se er nu, på genomresa, utan jag hoppas kunna stanna kvar hos er en tid, om Herren tillåter det.
Men i Efesus stannar jag till pingst,
eftersom en dörr till ett stort och omfattande arbete har öppnats för mig. Men det finns många motståndare.
Men om Timoteus kommer, så se till att han kan vara hos er utan att behöva oroa sig. Det är ju Herrens verk han utför liksom jag.
Ingen får därför se ner på honom, utan hjälp honom att i frid resa vidare, så att han kan komma till mig, för jag väntar på honom tillsammans med bröderna.
Men när det gäller brodern Apollos, så har jag ofta uppmanat honom att komma till er med bröderna. Men han var inte alls villig att komma nu, utan han kommer när han finner ett lämpligt tillfälle.
Vaka, stå fasta i tron, uppträd som män, var starka.
Låt allt hos er ske i kärlek.
Men jag förmanar er, bröder. Ni vet att de som hör till Stefanus hus är Akajas förstlingsfrukt och att de har ställt sig i de heligas tjänst.
Därför ska ni också underordna er sådana och alla dem som hjälper oss och tar del i arbetet.
Nu gläder jag mig över att Stefanus och Fortunatus och Akaikus har kommit, eftersom de har fyllt tomrummet efter er.
För de har upplivat min och er ande. Därför ska ni sätta värde på sådana.
Församlingarna i Asien hälsar er. Akvila och Priscilla och den församling som kommer tillsammans i deras hus hälsar hjärtligt till er i Herren.
Alla bröderna hälsar till er. Hälsa varandra med en helig kyss.
Denna hälsning är från mig, Paulus, med min egen hand.
Om någon inte har Herren Jesus Kristus kär, så vare han förbannad. Marana ta.
Herren Jesu Kristi nåd vare med er.
Min kärlek är med er alla i Kristus Jesus. Amen.