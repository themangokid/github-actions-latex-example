Men tala du det som överensstämmer med den sunda läran:
Äldre män ska vara nyktra, uppträda allvarligt och värdigt, vara behärskade, vara sunda i tron, i kärleken och i tålamodet.
Detsamma gäller äldre kvinnor. De ska uppträda så som det passar de heliga, inte förtala någon, inte missbruka vin. De ska vara lärare i det som är gott,
så att de förmanar de unga kvinnorna att älska sina män och ha sina barn kära,
att vara anständiga, rena, husliga, goda och underordna sig sina män, för att Guds ord inte ska bli smädat.
Förmana på samma sätt de unga männen att vara sansade,
och visa dig själv i allt som ett föredöme i goda gärningar, med oförfalskad lära, i värdighet och äkthet,
med sunt, oangripligt tal, så att motståndaren skäms, då han inte har något ont att säga om dig.
Förmana tjänarna, att de underordnar sig sina herrar och i allt är dem till behag, utan att säga emot,
inte oärliga, utan i allt visar sann trohet, så att de i allt kan vara till prydnad för Guds, vår Frälsares, lära.
För Guds nåd som ger frälsning har uppenbarats för alla människor.
Den lär oss att säga nej till ogudaktighet och världsliga begär och att leva anständigt, rättfärdigt och gudfruktigt i denna världen,
och att vänta på det saliga hoppet, vår store Gud och Frälsare Jesu Kristi uppenbarelse i härlighet.
Han som gav sig själv för oss, för att han skulle friköpa oss från all orättfärdighet och rena åt sig ett egendomsfolk, uppfyllt av iver att göra goda gärningar.
Tala om detta, förmana och tillrättavisa med all auktoritet. Låt ingen förakta dig.