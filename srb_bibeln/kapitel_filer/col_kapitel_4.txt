Ni herrar, låt tjänarna få vad som är rätt och skäligt. Ni vet att ni också har en Herre i himlen.
Var uthålliga i bönen, och vaka i den med tacksägelse.
Be också för oss, att Gud öppnar åt oss en dörr för ordet, så att vi kan tala om Kristi hemlighet, för vars skull jag också är fängslad,
så att jag kan uppenbara den på det sätt som jag bör tala.
Vandra med vishet mot de utomstående, och ta väl vara på tiden.
Låt ert tal alltid vara präglat av nåd, kryddat med salt, så att ni vet hur ni ska svara var och en.
Vad mig beträffar ska Tykikus berätta allt för er. Han är en älskad broder och en trogen tjänare och medarbetare i Herren.
Honom har jag sänt till er, just för att han ska få veta hur det är med er och för att han ska trösta era hjärtan,
tillsammans med Onesimus, den trogne och älskade brodern, som är en av er. De ska berätta för er om allting här.
Aristarkus, min medfånge, hälsar er, så även Markus, Barnabas syskonbarn, som ni har fått föreskrifter om. Om han kommer till er, så tag emot honom,
och Jesus, som kallas Justus. Dessa är mina enda medarbetare för Guds rike, vilka tillhör omskärelsen. De har varit till tröst för mig.
Epafras som är en av er, hälsar er, en Kristi tjänare, som alltid kämpar för er i bönerna, för att ni ska stå fasta, fullkomliga och helt uppfyllda av Guds vilja.
För jag ger honom det vittnesbördet, att han har stor iver för er och för dem i Laodicea och för dem i Hierapolis.
Lukas, läkaren, den älskade, hälsar er, likaså Demas.
Hälsa bröderna i Laodicea och Nymfas och församlingen i hans hus.
Och när brevet har blivit uppläst hos er, så se till att det också blir uppläst i församlingen i Laodicea, och att ni också får läsa det brev som kommer från Laodicea.
Och säg detta till Arkippus: Ha akt på den tjänst som du har fått i Herren, så att du fullgör den.
Denna hälsning är med min egen hand, Paulus. Tänk på mina bojor. Nåd vare med er. Amen.