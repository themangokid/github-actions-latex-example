Men jag säger: Så länge arvingen är barn, är det ingen skillnad mellan honom och en slav, fast han är herre över alltsammans,
utan han är under förmyndare och förvaltare ända till den tidpunkt som hans far i förväg har bestämt.
På samma sätt var det också med oss. När vi var barn var vi i slaveri under världens villkor.
Men när tiden var fullbordad sände Gud sin Son, född av kvinna, född under lagen,
för att han skulle friköpa dem som var under lagen, så att vi skulle få söners rätt.
Eftersom ni nu är söner, har Gud sänt sin Sons Ande i era hjärtan, som ropar: Abba, Fader.
Därför är du inte längre tjänare, utan son, och är du son, så är du också Guds arvinge genom Kristus.
Men förut, då ni inte kände Gud, var ni slavar under dem som till sin natur inte är gudar.
Men nu, efter att ni har lärt känna Gud, ja, än mer, har blivit kända av Gud, hur kan ni vända tillbaka till de svaga och torftiga villkoren som ni på nytt vill bli slavar under?
Ni aktar på dagar och månader, högtider och år.
Jag fruktar angående er, att jag kanske har arbetat med er till ingen nytta.
Bröder, jag ber er: Bli som jag, för jag har ju blivit som ni. Ni har inte gjort mig någon orätt.
Ni vet att det var på grund av kroppslig svaghet som jag första gången predikade evangelium för er.
Och den prövning som jag led i mitt kött, den föraktade och avvisade ni inte, utan ni tog emot mig som en Guds ängel, ja, som Kristus Jesus.
Var är nu er saligprisning? Jag kan vittna om att ni då hade rivit ut era ögon och gett dem åt mig, om det varit möjligt.
Har jag därför blivit er ovän för att jag säger er sanningen?
De ivrar för er men inte med god avsikt, utan de vill avskärma er för att ni ska ivra för dem.
Och det är alltid bra att ivra för det goda, och inte bara när jag är närvarande hos er.
Mina små barn, som jag än en gång föder med smärta, tills Kristus tar gestalt i er.
Jag skulle önska att jag nu var hos er och kunde ändra mitt tonfall, för jag vet mig ingen råd med er.
Säg mig, ni som vill vara under lagen: lyssnar ni inte på lagen?
Det står ju skrivet att Abraham hade två söner, den ene med tjänstekvinnan, den andre med den fria kvinnan.
Men den med tjänstekvinnan var född efter köttet, men den med den fria kvinnan genom löftet.
Detta har en djupare mening: För dessa är de två förbunden, det ena från berget Sinai som föder till slaveri, vilket är Hagar,
för denna Hagar är Sinai berg i Arabien. Det motsvarar det nuvarande Jerusalem, och är i slaveri med sina barn.
Men det Jerusalem som är där ovan är fritt, och det är allas vår moder.
Det är ju skrivet: Var glad, du ofruktsamma som inte föder. Brist ut och ropa, du som inte har några födslovärkar. För den ensamma har många fler barn än den som har en man.
Men vi, bröder, är löftets barn liksom Isak.
Men liksom den som var född efter köttet då förföljde honom som var född efter Anden, så är det också nu.
Men vad säger Skriften? Driv ut tjänstekvinnan och hennes son, för tjänstekvinnans son ska inte ärva tillsammans med den fria kvinnans son.
Så är vi då, bröder, inte barn till tjänstekvinnan utan till den fria.