Mina barn, detta skriver jag till er för att ni inte ska synda. Men om någon syndar, har vi en försvarare hos Fadern, Jesus Kristus, den rättfärdige.
Och han är försoningen för våra synder, och inte bara för våra utan också för hela världens.
Om vi håller hans bud så vet vi därmed att vi känner honom.
Den som säger: Jag känner honom, och inte håller hans bud, är en lögnare och sanningen finns inte i honom.
Men den som håller hans ord, i honom är verkligen Guds kärlek fullkomnad. Därav vet vi att vi är i honom.
Den som säger sig förbli i honom är också skyldig att vandra så som han vandrade.
Bröder, jag skriver inget nytt bud till er, utan ett gammalt bud som ni har haft från början. Det gamla budet är ordet som ni har hört från början.
Åter skriver jag till er ett nytt bud, som är sant i honom och i er, för mörkret är förbi och det sanna ljuset lyser redan.
Den som säger sig vara i ljuset och hatar sin broder är ännu kvar i mörkret.
Den som älskar sin broder förblir i ljuset, och i honom finns inget som är till anstöt.
Men den som hatar sin broder är i mörkret och vandrar i mörkret och vet inte vart han går, för mörkret har förblindat hans ögon.
Jag skriver till er, barn, för era synder är förlåtna för hans namns skull.
Jag skriver till er, fäder, för ni har lärt känna honom som är från begynnelsen. Jag skriver till er, unga män, för ni har segrat över den onde. Jag skriver till er, barn, för ni har lärt känna Fadern.
Jag har skrivit till er, fäder, för ni har lärt känna honom som är från begynnelsen. Jag har skrivit till er, unga män, för ni är starka och Guds ord förblir i er och ni har segrat över den onde.
Älska inte världen, inte heller det som är i världen. Om någon älskar världen, så finns inte Faderns kärlek i honom.
För allt det som är i världen, köttets begär och ögonens begär och ett högfärdigt levnadssätt, det kommer inte från Fadern utan från världen.
Och världen och dess begär förgår, men den som gör Guds vilja förblir i evighet.
Kära barn, nu är den sista tiden. Och såsom ni har hört att antikrist ska komma, så har också redan många antikrister trätt fram. Av detta förstår vi att det är den sista tiden.
Från oss har de gått ut, men de var inte av oss. För om de hade varit av oss, hade de stannat kvar hos oss. Men detta skedde för att det skulle bli uppenbart att inte alla är av oss.
Men ni är smorda av den Helige och vet allt.
Jag har inte skrivit till er därför att ni inte vet sanningen, utan därför att ni känner den, och att ingen lögn kommer från sanningen.
Vem är lögnaren, om inte den som förnekar att Jesus är Kristus? Den är antikrist som förnekar Fadern och Sonen.
Var och en som förnekar Sonen har inte heller Fadern. Den som bekänner Sonen har också Fadern.
Låt därför det som ni har hört från början förbli i er. Om det som ni har hört från början förblir i er, så ska också ni förbli i Sonen och i Fadern.
Och detta är det löfte som han har lovat oss, det eviga livet.
Detta har jag skrivit till er med tanke på dem som förför er.
Och den smörjelse som ni har fått av honom förblir i er och ni har inte behov av att någon undervisar er. Utan såsom samma smörjelse lär er om allting, så är det sant och inte lögn. Och såsom den har lärt er, så ska ni förbli i honom.
Och nu, kära barn, förbli i honom, så att vi kan vara frimodiga när han uppenbaras och inte behöver skämmas inför honom vid hans återkomst.
Om ni vet att han är rättfärdig, så vet ni att var och en som gör det som är rättfärdigt är född av honom.