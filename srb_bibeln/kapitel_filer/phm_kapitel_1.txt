Paulus, Kristi Jesu fånge, och brodern Timoteus, till Filemon, den älskade och vår medarbetare,
och till Appfia, den älskade, och Arkippus, vår medkämpe, och till församlingen i ditt hus.
Nåd vare med er och frid från Gud, vår Fader, och Herren Jesus Kristus.
Jag tackar min Gud, och nämner dig alltid i mina böner,
när jag hör om den kärlek och den tro som du har till Herren Jesus och till alla heliga,
för att din tros gemenskap må visa sig verksam genom kunskapen om allt gott, som ni har i Kristus Jesus.
För vi har stor glädje och tröst av din kärlek, eftersom de heligas hjärtan har blivit styrkta genom dig, broder.
Även om jag därför med stor frimodighet i Kristus kunde föreskriva dig vad du bör göra,
vädjar jag hellre för kärlekens skull, sådan som jag är, den gamle Paulus, och nu också en Jesu Kristi fånge.
Jag vädjar till dig för min son Onesimus, som jag har fött i mina bojor,
som förr inte var dig till nytta, men nu är till nytta för dig och mig.
Honom har jag nu sänt tillbaka. Ta därför emot honom, det vill säga, mitt eget hjärta.
Jag hade gärna velat behålla honom hos mig, för att han i ditt ställe skulle ha varit mig till hjälp i mina bojor för evangeliet.
Men utan ditt samtycke ville jag inte göra något, för att det goda du gör inte ska ske av tvång, utan av fri vilja.
För det var kanske därför som han för en tid blev skild från dig, för att du skulle få honom tillbaka för alltid,
inte längre som en slav, utan som något mer än en slav: en älskad broder, särskilt för mig, men hur mycket mer för dig, både i köttet och i Herren!
Om du nu håller mig för din medbroder, så ta emot honom som du skulle ta emot mig.
Och om han har gjort dig någon orätt, eller om han är skyldig dig något, så för upp det på min räkning.
Jag, Paulus, har skrivit detta med min egen hand: Jag ska betala det - för att inte tala om, att du dessutom är skyldig mig även dig själv.
Ja, broder, låt mig få nytta av dig i Herren. Styrk mitt hjärta i Herren.
Jag har skrivit till dig övertygad om din lydnad, och jag vet att du kommer att göra ännu mer än jag säger.
Men förbered dig samtidigt också på att ge mig husrum, för jag hoppas att jag genom era böner ska bli given åt er.
Epafras, min medfånge i Kristus Jesus, hälsar dig,
och Markus, Aristarkus, Demas, Lukas, mina medarbetare.
Vår Herre Jesu Kristi nåd vare med er ande. Amen.