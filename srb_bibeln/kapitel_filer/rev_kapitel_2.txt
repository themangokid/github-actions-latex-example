Skriv till församlingens ängel i Efesus: Detta säger han som håller de sju stjärnorna i sin högra hand, han som går omkring mitt ibland de sju ljusstakarna av guld:
Jag känner dina gärningar och ditt arbete och din uthållighet och att du inte kan tåla dem som är onda. Och du har prövat dem som säger att de är apostlar men inte är det och du har funnit dem vara lögnare.
Och du har haft fördrag och har uthållighet och har arbetat för mitt namns skull och har inte tröttnat.
Men jag har det emot dig, att du har övergett din första kärlek.
Tänk därför på varifrån du har fallit och omvänd dig och gör de första gärningarna, annars ska jag med hast komma över dig och flytta din ljusstake från dess plats, om du inte omvänder dig.
Men detta har du, att du hatar nikolaiternas gärningar, som också jag hatar.
Den som har öra må höra vad Anden säger till församlingarna. Åt den som segrar ska jag ge att äta av livets träd som står i mitten av Guds paradis.
Skriv också till församlingens ängel i Smyrna: Detta säger den förste och den siste, han som var död men som lever:
Jag vet om dina gärningar och ditt lidande och din fattigdom, men du är rik, och jag vet om hädelsen från dem som säger sig vara judar, men som inte är det, utan är en Satans synagoga.
Frukta inte för något av det som du ska få utstå. Se, djävulen ska kasta några av er i fängelse, för att ni ska sättas på prov och under tio dagar kommer ni att få utstå lidande. Var trofast intill döden, så ska jag ge dig livets krona.
Den som har öra må höra vad Anden säger till församlingarna. Den som segrar ska inte skadas av den andra döden.
Skriv också till församlingens ängel i Pergamus: Detta säger han som har det skarpa tveeggade svärdet:
Jag vet om dina gärningar och var du bor: där Satan har sin tron. Och du håller fast vid mitt namn och har inte förnekat min tro, inte ens i de dagar då Antipas var mitt trofasta vittne, som blev dödad hos er, där Satan bor.
Men något har jag emot dig, att du har några där som håller fast vid Bileams lära, han som lärde Balak att lägga en snara för Israels barn, till att äta av det som var offrat åt avgudarna och bedriva otukt.
Så har du också några, som håller fast vid nikolaiternas lära, vilken jag hatar.
Vänd om! Annars ska jag snart komma till dig och strida mot dem med min muns svärd.
Den som har öra må höra vad Anden säger till församlingarna. Den som segrar, honom vill jag ge att äta av det dolda mannat, och jag ska ge honom en vit sten och på stenen skrivet ett nytt namn, som ingen känner utom den som får det.
Skriv också till församlingens ängel i Tyatira: Detta säger Guds Son, som har ögon såsom eldslågor, och vars fötter liknar skinande malm:
Jag vet om dina gärningar och din kärlek och din tjänst och din tro och din uthållighet och dina gärningar, och de sista är fler än de första.
Men jag har några få saker emot dig, att du tillåter kvinnan Jesabel, som säger att hon är en profetissa, att undervisa och förföra mina tjänare till att bedriva otukt och att äta av det som är offrat åt avgudarna.
Och jag har gett henne tid att omvända sig från sin otukt, men hon omvände sig inte.
Se, jag ska lägga henne ner på sjukbädden och de som bedriver hor med henne ska komma i stor nöd om de inte omvänder sig från sina gärningar.
Och hennes barn ska jag låta döden dö, och alla församlingar ska veta att jag är den som rannsakar hjärtan och njurar. Och jag ska ge var och en av er efter hans gärningar.
Men till er säger jag och till de andra i Tyatira, som inte har denna lära och som inte har lärt känna Satans djupheter, som de kallar det: Jag ska inte lägga någon annan börda på er.
Men håll fast vid det ni har, till dess jag kommer.
Och den som segrar och håller fast vid mina gärningar ända till slutet, honom ska jag ge makt över hedningarna,
och han ska styra dem med järnspira, och såsom lerkärl ska de bli krossade
såsom också jag har tagit emot av min Fader. Och jag ska ge honom morgonstjärnan.
Den som har öra må höra vad Anden säger till församlingarna.