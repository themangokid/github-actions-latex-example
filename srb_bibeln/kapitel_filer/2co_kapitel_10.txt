Men jag, Paulus, som är så ödmjuk när jag är mitt ibland er, men som är så modig mot er när jag är långt borta, förmanar er vid Kristi mildhet och godhet,
och ber er att jag, när jag är hos er, inte ska behöva uppträda djärvt med den tillförsikt varmed jag tänker vara djärv mot några som menar att vi vandrar efter köttet.
För även om vi vandrar i köttet, så strider vi inte efter köttet.
För våra stridsvapen är inte köttsliga, men genom Gud är de mäktiga att bryta ner starka fästen,
och bryta ner alla tankebyggnader och all höghet, som reser sig mot Guds kunskap, och ta varje tanke till fånga under lydnaden mot Kristus,
och vi är beredda att bestraffa all olydnad, när er lydnad har blivit fullkomlig.
Ser ni bara till det yttre? Om någon förlitar sig på att han tillhör Kristus, så bör han också betänka att liksom han tillhör Kristus, så tillhör också vi Kristus.
För även om jag ännu mer ville berömma mig av vår auktoritet, som Herren har gett oss för att bygga upp och inte för att bryta ner er, så skulle jag inte behöva skämmas,
så att det inte ska se ut som om jag ville skrämma er med mina brev.
För hans brev, säger man, har tyngd och kraft, men då han personligen är närvarande är han svag, och det han säger föraktas.
En sådan bör tänka på detta, att sådana som vi är i ord i våra brev, när vi är långt borta, sådana är vi också i handling, när vi är närvarande.
För vi vågar inte räkna oss bland dem eller jämföra oss med dem som rekommenderar sig själva. Men eftersom de mäter sig med sig själva och jämför sig med sig själva, är de utan förstånd.
Men vi vill inte måttlöst berömma oss, utan bara inom gränsen för det område som Gud har mätt ut åt oss, att vi skulle nå fram även till er.
För vi sträcker oss inte för långt, som om vi inte nådde fram till er, för också till er har vi nått fram med Kristi evangelium.
Vi berömmer oss inte omåttligt av andras arbete. Men vi har den förhoppningen, att när er tro växer till ska vårt verksamhetsområde hos er utvidgas så mycket,
att vi får förkunna evangeliet i områden bortom ert och inte berömma oss av det som redan är uträttat på någon annans område.
Men den som berömmer sig ska berömma sig i Herren.
För det är inte den som rekommenderar sig själv som består provet, utan den som Herren rekommenderar.