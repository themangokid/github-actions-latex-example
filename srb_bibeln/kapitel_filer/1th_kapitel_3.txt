När vi därför inte stod ut längre, bestämde vi oss för att stanna ensamma kvar i Aten
och skickade iväg Timoteus, vår broder och Guds tjänare och vår medarbetare i Kristi evangelium, för att han skulle styrka er och uppmuntra er i er tro,
så att ingen skulle vackla under dessa lidanden. Ni vet ju själva att det hör till vår lott.
För när vi var hos er, sa vi er i förväg att vi skulle få lida, vilket också har skett, och ni vet det.
På grund av detta, när jag inte längre stod ut, skickade jag bud för att jag skulle få veta hur det var med er tro. Kanske frestaren hade frestat er och vårt arbete varit förgäves?
Men nu när Timoteus har kommit till oss från er och gett oss goda nyheter om er tro och kärlek och att ni alltid har oss i gott minne och längtar att få se oss, liksom vi också att få se er,
på grund av detta, bröder, blev vi tröstade mitt i allt vårt lidande och all vår nöd, genom er tro.
För nu lever vi, om ni står fasta i Herren.
För hur ska vi kunna tacka Gud nog för er, för all den glädje som vi gläds för er skull inför vår Gud?
Natt och dag ber vi mycket ivrigt, att vi ska få se era ansikten och fullborda det som saknas i er tro.
Må Gud och vår Fader själv och vår Herre Jesus Kristus styra vår väg till er.
Och må Herren låta er växa och flöda över i kärleken till varandra och till alla människor, liksom också vi till er,
för att styrka era hjärtan till att bli fläckfria i helighet inför Gud och vår Fader, vid vår Herre Jesu Kristi återkomst med alla sina heliga.