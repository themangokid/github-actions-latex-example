Men vi som är starka är skyldiga att bära de svagas svagheter och inte leva som vi själva har lust till.
För var och en av oss ska ta hänsyn till vad som är till nytta och uppbyggelse för sin nästa.
För Kristus levde ju inte sig själv till behag utan såsom det står skrivet: Smädelserna från dem som smädar dig föll över mig.
Allt som tidigare har skrivits är ju skrivet till vår undervisning, för att vi genom den uthållighet och tröst som Skrifterna ger ska ha hoppet.
Och må tålamodets och tröstens Gud ge er samma sinne inbördes i överensstämmelse med Kristus Jesus,
så att ni i full enighet och med en mun kan prisa Gud och vår Herre Jesu Kristi Fader.
Ta därför emot varandra, såsom också Kristus har tagit emot oss till Guds ära.
Och jag säger, att Jesus Kristus blev omskärelsens tjänare för Guds sannings skull för att bekräfta de löften som gavs till fäderna,
och för att hedningarna skulle ära Gud för barmhärtighetens skull, såsom det står skrivet: Därför ska jag bekänna dig bland hedningarna och lovsjunga ditt namn.
Och vidare säger han: Jubla ni hedningar med hans folk.
Och åter: Lova Herren, alla hedningar, och prisa honom, alla folk.
Och ytterligare säger Jesaja: Ett skott från Isais rot ska komma, och han som ska uppstå för att regera över hedningarna, på honom ska hedningarna hoppas.
Men må hoppets Gud uppfylla er med all glädje och frid i tron, så att ni har ett överflödande hopp genom den Helige Andes kraft.
Men vad er angår, mina bröder, är jag också själv övertygad om att ni är fyllda av godhet, uppfyllda med all kunskap, och att ni också kan förmana varandra.
Ändå, bröder, har jag delvis skrivit ganska djärvt till er för att påminna er, på grund av den nåd som jag har fått av Gud,
att jag ska vara Jesu Kristi tjänare bland hedningarna och betjäna dem med Guds evangelium, så att hedningarna blir ett välbehagligt offer för honom, helgat genom den Helige Ande.
Därför har jag berömmelsen i Kristus Jesus i det som tillhör Gud.
För jag vågar inte tala om något annat än det som Kristus har utfört genom mig för att göra hedningarna lydiga, genom ord och gärning,
genom kraften i tecken och under, genom Guds Andes kraft, så att jag från Jerusalem och runt omkring ända till Illyrien fullt ut har predikat Kristi evangelium.
Och på detta sätt har jag eftersträvat att predika evangelium, där Kristus inte tidigare har blivit nämnd, för att jag inte skulle bygga på någon annans grund.
Utan såsom det står skrivet: De för vilka han inte har blivit förkunnad ska se, och de som inte har hört ska förstå.
Detta är också orsaken, varför jag så ofta har varit förhindrad att komma till er.
Men nu, då jag inte längre har någon uppgift i dessa områden och i många år har längtat efter att komma till er,
vill jag besöka er när jag reser till Spanien. För jag hoppas att på genomresan få se er, och därefter av er få hjälp att komma dit, sedan jag först en tid har haft glädjen att vara tillsammans med er.
Men nu reser jag till Jerusalem för att tjäna de heliga.
För Makedonien och Akaja har beslutat att göra en insamling till de fattiga bland de heliga som är i Jerusalem.
Så har de beslutat, och de står ju också i skuld till dem. För om hedningarna har fått del i deras andliga goda, så är de också skyldiga att tjäna dem med sitt materiella goda.
När jag så har slutfört detta och på ett säkert sätt överlämnat denna frukt till dem, ska jag besöka er på resan till Spanien.
Och jag vet att när jag kommer till er, ska jag komma med välsignelsen från Kristi evangelium i fullt mått.
Men jag förmanar er, bröder, genom vår Herre Jesus Kristus och genom Andens kärlek, att ni tillsammans med mig kämpar i era böner till Gud för mig,
att jag ska bli räddad undan dem som inte tror i Judeen och att mitt uppdrag till Jerusalem blir väl mottaget av de heliga.
Så att jag med glädje kan komma till er genom Guds vilja och hämta nya krafter tillsammans med er.
Må nu fridens Gud vara med er alla. Amen.