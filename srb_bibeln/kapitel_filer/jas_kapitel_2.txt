Mina bröder, ni kan inte göra skillnad på människor, samtidigt som ni har vår Herre, Jesu Kristi tro, den förhärligade.
För om det i er församling kommer in en man med en guldring på fingret och i fina kläder, och det samtidigt kommer in en fattig man i smutsiga kläder,
och ni då visar den uppmärksamhet som bär de fina kläderna och säger till honom: Sitt du här på en bra plats, men säger till den fattige: Stå du där, eller: Sätt dig därnere vid mina fötter.
Har ni då inte varit partiska och blivit domare med onda tankar?
Hör på, mina kära bröder. Har inte Gud utvalt de fattiga i denna världen till att vara rika i tron och bli arvingar till riket som han har lovat dem som älskar honom?
Men ni har föraktat den fattige. Är det inte de rika som förtrycker er och drar er inför domstolar?
Är det inte de som smädar det dyrbara namnet som ni har blivit uppkallade efter?
Om ni uppfyller den kungliga lagen enligt Skriften: Du ska älska din nästa som dig själv, så gör ni rätt.
Men om ni gör skillnad på människor begår ni synd och blir av lagen avslöjade såsom överträdare.
För den som håller hela lagen men felar i ett är skyldig till allt.
För den som sa: Du skall inte begå äktenskapsbrott, har också sagt: Du skall inte döda. Om du nu inte begår äktenskapsbrott men dödar, så har du blivit en lagöverträdare.
Tala och gör såsom de som ska dömas efter frihetens lag.
För domen ska utan barmhärtighet drabba den som inte har visat barmhärtighet. Men barmhärtigheten triumferar över domen.
Vad hjälper det, mina bröder, om någon säger sig ha tro men inte har gärningar? Kan tron frälsa honom?
Men om en broder eller syster är naken och saknar mat för dagen,
och någon av er säger till dem: Gå i frid, värm er och ät er mätta, men inte ger dem vad deras kropp behöver, vad hjälper det?
Så är det också med tron. Om den inte har gärningar, är den död i sig själv.
Kanske någon säger: Du har tro och jag har gärningar. Visa mig din tro utan dina gärningar, så vill jag visa dig min tro genom mina gärningar.
Du tror att Gud är en. Det gör du rätt i. Också de onda andarna tror det och bävar.
Men vill du inte inse, du oförståndiga människa, att tron utan gärningar är död?
Blev inte Abraham, vår far, rättfärdigad genom gärningarna, när han bar fram sin son Isak som offer på altaret?
Du ser att tron samverkade med hans gärningar, och att genom gärningarna blev tron fullbordad.
Så uppfylldes Skriften som säger: Abraham trodde Gud, och det räknades honom till rättfärdighet och han blev kallad Guds vän.
Ni ser alltså att en människa blir rättfärdiggjord genom gärningar, och inte bara genom tro.
Och var det inte på samma sätt med skökan Rahab, blev hon inte genom gärningarna förklarad rättfärdig, när hon tog emot sändebuden och släppte ut dem en annan väg?
Därför, liksom kroppen utan ande är död, så är också tron utan gärningar död.