Men vi vet att om det tält som är vår jordiska boning bryts ner, så har vi en byggnad från Gud, ett hus som inte är gjort med händer, evigt i himlarna.
För i denna suckar vi också och längtar att få bli överklädda med vår boning som är från himlen,
för när vi väl är klädda i den ska vi inte bli funna nakna.
För vi som är i detta tält suckar och är nedtyngda, inte för att vi vill bli avklädda utan överklädda, så att det dödliga kan bli uppslukat av livet.
Men han som berett oss till detta är Gud, som pant har han också gett oss Anden.
Därför är vi alltid vid gott mod och vet att så länge vi är hemma i kroppen, så är vi borta från Herren.
För vi vandrar i tro, utan att se.
Men vi är vid gott mod och vill helst flytta bort från kroppen och vara hemma hos Herren.
Därför gör vi vårt bästa för att vara honom till behag, vare sig vi är hemma eller borta.
För vi måste alla träda fram inför Kristi domstol, för att var och en ska få igen vad han har gjort under sitt jordiska liv, vare sig det är gott eller ont.
Eftersom vi vet vad det är att frukta Herren, försöker vi övertyga människor, men för Gud är det uppenbart hurdana vi är och jag hoppas att det också är uppenbart för era samveten.
För vi rekommenderar inte på nytt oss själva inför er, men vi ger er tillfälle att berömma er av oss, så att ni har något att svara dem som berömmer sig av yttre ting och inte av det som finns i hjärtat.
För om vi har varit från förståndet, så var det för Gud, eller om vi är sansade, så är vi det för er skull.
För Kristi kärlek tvingar oss, eftersom vi är övertygade om, att om en har dött för alla, så har alla dött.
Och han har dött för alla, för att de som lever inte mer ska leva för sig själva, utan för honom som har dött för dem och uppstått.
Därför känner vi nu inte längre någon efter köttet. Och om vi har känt Kristus efter köttet, så känner vi honom inte längre så.
Därför, om någon är i Kristus så är han en ny skapelse. Det gamla är förbi, se, allt har blivit nytt.
Men allt är från Gud, som har försonat oss med sig själv genom Jesus Kristus och gett oss försoningens tjänst.
För Gud var i Kristus och försonade världen med sig själv, och tillräknade dem inte deras synder, och han har anförtrott åt oss försoningens ord.
Vi är alltså sändebud för Kristus. Det är Gud som förmanar genom oss. Vi ber å Kristi vägnar: Låt försona er med Gud.
För han som inte visste av någon synd har han gjort till synd för vår skull, för att vi skulle bli gjorda till Guds rättfärdighet i honom.