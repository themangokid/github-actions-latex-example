Därefter började Jesus än en gång tala till dem i liknelser, och sa:
Himmelriket är likt en kung, som höll bröllop för sin son
och skickade ut sina tjänare, för att kalla dem till bröllopet som var bjudna, men de ville inte komma.
Återigen skickade han ut andra tjänare, och sa: Säg åt dem som är bjudna: Se, jag har tillrett min måltid, mina oxar och gödkalvarna är slaktade, och allting är redo. Kom till bröllopet.
Men de brydde sig inte om det, utan gick sin väg, den ene till sitt jordbruk, den andre till sina affärer.
Och de andra tog fast hans tjänare och misshandlade och dödade dem.
När kungen hörde  det, blev han vred och skickade ut sina härar och lät döda dessa mördare och brände ner deras stad.
Sedan sa han till sina tjänare: Bröllopet är ju färdigt, men de som var bjudna var inte värdiga.
Gå därför ut till vägskälen och bjud alla ni ser till bröllopet.
Och tjänarna gick ut på vägarna och samlade alla, så många de fann, både onda och goda, och bröllopssalen blev fylld av gäster.
När kungen gick in för att se på gästerna, fick han där se en man som inte var klädd i bröllopskläder.
Då sa han till honom: Min vän, hur kom du in här utan bröllopskläder? Men han teg.
Då sa kungen till tjänarna: Bind honom till händer och fötter och för bort honom och kasta honom i det yttersta mörkret. Där ska vara gråt och tandagnisslan.
För många är kallade, men få är utvalda.
Då gick fariseerna bort och gjorde upp planer hur de skulle kunna fånga honom genom hans ord.
Och de sände sina lärjungar till honom, tillsammans med Herodes anhängare, och sa: Mästare, vi vet att du är sanningsenlig och undervisar rätt om Guds väg och bryr dig inte om vad människor tycker, för du gör inte skillnad på människor.
Så säg oss: Vad anser du? Är det tillåtet att man ger kejsaren skatt eller inte?
Men Jesus märkte deras ondska och sa: Varför vill ni sätta mig på prov, ni hycklare?
Visa mig myntet som man betalar skatt med. Då räckte de honom en denar.
Och han sa till dem: Vems bild och inskrift är detta?
De sa till honom: Kejsarens. Då sa han till dem: Ge då kejsaren det som tillhör kejsaren, och Gud det som tillhör Gud.
När de hörde detta, förundrade de sig och lämnade honom och gick sin väg.
Samma dag kom det fram till honom sadduceer, som påstår att det inte finns någon uppståndelse, och frågade honom,
och sa: Mästare, Mose sa: Om någon dör barnlös, ska hans bror gifta sig med hans hustru och så ge barn åt sin bror.
Nu fanns hos oss sju bröder, och den förste gifte sig och dog. Eftersom han inte hade några barn, lämnade han sin hustru åt sin bror.
På samma sätt också den andre och den tredje, ända till den sjunde.
Och sist av alla dog också kvinnan.
Vem av de sju ska hon nu vara hustru till vid uppståndelsen? Alla var ju gifta med henne.
Jesus svarade och sa till dem: Ni tar fel. Ni förstår inte Skrifterna och inte heller Guds kraft.
För vid uppståndelsen gifter man sig inte och blir inte bortgift, utan man är som Guds änglar i himlen.
Men vad angår de dödas uppståndelse, har ni inte läst det som har blivit sagt till er av Gud, som sa:
Jag är Abrahams Gud och Isaks Gud och Jakobs Gud? Gud är inte de dödas Gud, utan de levandes.
Och när folket hörde detta, häpnade de över hans undervisning.
När fariseerna hörde att han hade gjort sadduceerna svarslösa, församlade de sig,
och för att sätta honom på prov frågade en av dem, en laglärd, och sa:
Mästare, vilket är det största budet i lagen?
Då sa Jesus till honom: Du skall älska Herren, din Gud, av hela ditt hjärta och av hela din själ och av hela ditt förstånd.
Detta är det främsta och största budet.
Och det andra är detta likt: Du skall älska din nästa som dig själv.
På dessa två bud hänger hela lagen och profeterna.
Medan fariseerna var samlade, frågade Jesus dem
och sa: Vad anser ni om Kristus? Vems Son är han? De sa till honom: Davids.
Han sa till dem: Hur kan då David i Anden kalla honom Herre och säga:
Herren sa till min Herre: Sätt dig på min högra sida, till dess jag lägger dina fiender åt dig till en fotpall?
Om nu David kallar honom Herre, hur kan han då vara hans son?
Och ingen kunde svara honom ett ord. Och från den dagen vågade inte heller någon fråga honom något mer.