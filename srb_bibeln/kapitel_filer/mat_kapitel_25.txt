Då ska himmelriket bli likt tio jungfrur som tog sina lampor och gick ut för att möta brudgummen.
Men fem av dem var visa, och fem var oförståndiga.
De oförståndiga tog sina lampor, men tog ingen olja med sig.
Men de visa tog olja i sina kärl, tillsammans med sina lampor.
När brudgummen dröjde, blev de alla sömniga och somnade.
Men vid midnattstid hördes ett rop: Se, brudgummen kommer! Gå ut och möt honom.
Då stod alla dessa jungfrur upp, och gjorde i ordning sina lampor.
Och de oförståndiga sa till de visa: Ge oss av er olja, för våra lampor slocknar.
Men de visa svarade: Den skulle inte räcka till för både oss och er. Utan gå hellre bort till dem som säljer, och köp åt er själva.
Och medan de gick för att köpa, kom brudgummen. Och de som var redo gick in med honom till bröllopet, och dörren stängdes.
Men efteråt kom även de andra jungfrurna och sa: Herre, Herre, öppna för oss.
Då svarade han och sa: Sannerligen säger jag er: Jag känner er inte.
Vaka därför, för ni vet varken dagen eller stunden, när Människosonen kommer.
För det är som när en man skulle resa utomlands. Han kallade på sina tjänare och överlämnade sina ägodelar åt dem,
och gav åt en fem talenter, åt en annan två och åt en annan en - åt var och en efter hans förmåga, och for sedan utomlands.
Då gick den som hade fått fem talenter bort och handlade med dem och tjänade fem talenter till.
Och på samma sätt tjänade också den som hade fått två ytterligare två.
Men den som hade fått en gick och grävde ner den i marken och gömde sin herres pengar.
Men efter en lång tid kom dessa tjänares herre och höll räkenskap med dem.
Då kom han fram, som hade fått fem talenter och lämnade fram fem talenter till och sa: Herre, du överlämnade åt mig fem talenter. Se, fem talenter till har jag vunnit förutom dem.
Och hans herre sa till honom: Bra gjort, du gode och trogne tjänare. Du har varit trogen i det lilla. Jag ska sätta dig över mycket. Gå in i din herres glädje.
Då kom också den fram, som hade fått två talenter och sa: Herre, du överlämnade åt mig två talenter. Se, två talenter till har jag vunnit förutom dem.
Hans herre sa till honom: Bra gjort, du gode och trogne tjänare. Du har varit trogen i det lilla. Jag ska sätta dig över mycket. Gå in i din herres glädje.
Sedan kom också den fram, som hade fått en talent, och sa: Herre, jag visste att du är en sträng man, som skördar där du inte har sått och samlar in där du inte har strött ut.
Och jag var rädd och gick bort och gömde din talent i jorden. Se, här har du det som är ditt.
Då svarade hans herre och sa till honom: Du onde och late tjänare. Du visste att jag skördar där jag inte har sått och samlar in där jag inte har strött ut.
Då borde du ha satt in mina pengar i en bank, så att jag hade kunnat få det som är mitt med ränta när jag kom.
Ta därför ifrån honom talenten och ge den åt honom som har de tio talenterna.
För var och en som har ska få och det i överflöd, men från den som inte har, ska tas också det han har.
Och kasta den oduglige tjänaren i det yttersta mörkret. Där ska vara gråt och tandagnisslan.
Men när Människosonen kommer i sin härlighet, och alla heliga änglar med honom, då ska han sitta på sin härlighets tron.
Och inför honom ska alla folk församlas, och han ska skilja dem, den ene från den andre, som en herde skiljer fåren från getterna.
Och fåren ska han ställa på sin högra sida, och getterna på den vänstra.
Då ska Konungen säga till dem som står på hans högra sida: Kom, ni min Faders välsignade, och ta emot det rike som gjorts i ordning åt er från världens början.
För jag var hungrig och ni gav mig att äta. Jag var törstig och ni gav mig att dricka. Jag var främling och ni gav mig husrum,
naken och ni klädde mig. Jag var sjuk och ni besökte mig. Jag var i fängelse och ni kom till mig.
Då ska de rättfärdiga svara honom och säga: Herre, när såg vi dig hungrig och gav dig mat, eller törstig och gav dig att dricka?
Och när såg vi dig vara främling och gav dig husrum, eller naken och klädde dig?
Eller när såg vi dig sjuk eller i fängelse och kom till dig?
Då ska Konungen svara och säga till dem: Sannerligen säger jag er: Det ni har gjort mot en av dessa mina minsta bröder, det har ni gjort mot mig.
Sedan ska han också säga till dem som står på vänstra sidan: Gå bort från mig, ni förbannade, till den eviga elden, som har ställts i ordning åt djävulen och hans änglar.
För jag var hungrig och ni gav mig inget att äta. Jag var törstig och ni gav mig inget att dricka.
Jag var främling och ni gav mig inte husrum, naken och ni klädde mig inte, sjuk och i fängelse och ni besökte mig inte.
Då ska också de svara honom och säga: Herre, när såg vi dig hungrig eller törstig eller som främling eller naken eller sjuk eller i fängelse, och tjänade dig inte?
Då ska han svara dem och säga: Sannerligen säger jag er: Vad ni inte har gjort mot en av dessa minsta, det har ni inte heller gjort mot mig.
Och dessa ska då gå bort till evigt straff, men de rättfärdiga till evigt liv.