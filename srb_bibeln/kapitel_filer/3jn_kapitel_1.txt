Den äldste till den älskade Gajus, som jag älskar i sanningen.
Älskade, jag önskar att det går väl för dig i allt och att du är frisk, liksom det står väl till med din själ.
För jag blev mycket glad när bröderna kom och vittnade om den sanning som finns hos dig, hur du lever i sanningen.
Jag har ingen större glädje än att jag får höra att mina barn lever i sanningen.
Älskade, du handlar trofast i allt vad du gör för bröderna och för främlingarna,
som har vittnat inför församlingen om din kärlek och du gör väl om du hjälper dem vidare på ett för Gud värdigt sätt.
De har ju för hans namns skull gått ut och har inte tagit emot något från hedningarna.
Vi är därför skyldiga att ta emot sådana, så att vi kan bli medarbetare för sanningen.
Jag har skrivit till församlingen, men Diotrefes, som vill vara den främste bland dem, tar inte emot oss.
Därför, om jag kommer, vill jag påminna om de gärningar som han gör, hur han med elakt tal förtalar oss. Och inte nog med det, han tar själv inte emot bröderna och hindrar andra som vill göra det och kastar ut dem ur församlingen.
Älskade, följ inte efter det som är ont utan det som är gott. Den som gör det goda är av Gud men den som gör det onda har inte sett Gud.
Demetrius har gott vittnesbörd av alla, ja, av sanningen själv. Också vi kan intyga det och ni vet att vårt vittnesbörd är sant.
Jag hade mycket mer att skriva, men jag vill inte skriva till dig med bläck och penna,
utan jag hoppas att snart få se dig, så att vi får talas vid ansikte mot ansikte.
Frid vare med dig. Vännerna hälsar dig. Hälsa vännerna var och en vid sitt namn.