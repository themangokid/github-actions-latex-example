Paulus, Jesu Kristi apostel genom Guds vilja, enligt löftet om det liv som är i Kristus Jesus,
till Timoteus, min älskade son. Nåd, barmhärtighet och frid från Gud, Fadern och Kristus Jesus, vår Herre.
Jag tackar Gud som jag från mina förfäder tjänar med ett rent samvete, när jag utan uppehåll tänker på dig i mina böner natt och dag.
När jag kommer ihåg dina tårar längtar jag efter att få se dig för att kunna bli uppfylld av glädje.
Jag drar mig till minnes den uppriktiga tro som finns i dig, som först fanns hos din mormor Lois och din mor Eunice, och som jag är övertygad om, också finns hos dig.
Därför påminner jag dig om att låta den Guds nådegåva flamma upp igen, som finns i dig genom min handpåläggning.
För Gud har inte gett oss modlöshetens ande, utan kraftens, kärlekens och det sunda sinnets  ande.
Skäms därför inte för vår Herres vittnesbörd, inte heller för mig, hans fånge, utan tag del i lidandet för evangeliet i Guds kraft.
Han som har frälst oss och kallat oss med en helig kallelse, inte på grund av våra gärningar, utan efter sitt rådslut och sin nåd, som har blivit given oss i Kristus Jesus före världens början,
men som nu har blivit känd genom vår Frälsares Jesu Kristi uppenbarelse. Han har gjort slut på döden och fört liv och oförgänglighet fram i ljuset genom evangeliet,
för vilket jag är satt till en förkunnare, apostel och hedningarnas lärare.
Det är också därför som jag lider detta, men jag skäms inte, för jag vet på vem jag tror och är övertygad om, att han förmår bevara det som har blivit anförtrott åt mig fram till den dagen.
Håll fast vid den förebild av sunda ord som du har hört av mig, i tro och kärlek i Kristus Jesus.
Bevara genom den Helige Ande som bor i oss det goda som har blivit anförtrott åt dig.
Som du vet har alla i provinsen Asien vänt sig bort ifrån mig, bland dem är Fygelus och Hermogenes.
Må Herren visa barmhärtighet mot Onesiforus familj, för han gav mig ofta nytt mod och skämdes inte för mina kedjor,
utan då han var i Rom, sökte han mycket ivrigt efter mig och fann mig.
Må Herren låta honom finna barmhärtighet hos Herren på den dagen. Och hur mycket han var till hjälp i Efesus vet du mycket väl.