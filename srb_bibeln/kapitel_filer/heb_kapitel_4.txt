När nu ett löfte finns kvar om att få komma in i hans vila, så låt oss därför med fruktan se till att ingen av er visar sig ha blivit efter på vägen.
För evangeliet har ju blivit förkunnat för oss liksom för dem. Men ordet som de hörde blev inte till någon nytta, eftersom det inte blev förenat med tron i dem som hörde det.
För vi som har kommit till tro går in i vilan, som han sa: Så svor jag i min vrede: De ska inte komma in i min vila. Ändå har hans verk stått färdiga sedan världens grund blev lagd.
För på ett ställe har han sagt om den sjunde dagen på följande sätt: Och Gud vilade på sjunde dagen från alla sina verk.
Och på det här stället igen: De ska inte komma in i min vila.
Eftersom det alltså står kvar att några ska få komma in i den, och de som först fick höra evangeliet inte kom in på grund av olydnad,
så bestämmer han på nytt en viss dag och säger genom David efter så lång tid: I dag, såsom det är sagt. I dag, om ni hör hans röst, så förhärda inte era hjärtan.
För om Josua hade fört dem in i vilan, så skulle han sedan inte ha talat om en annan dag.
Därför återstår en sabbatsvila för Guds folk.
För den som har kommit in i hans vila, han har också fått vila från sina verk, såsom Gud från sina.
Låt oss därför ivrigt sträva efter att komma in i den vilan, så att ingen faller i samma slags olydnad.
För Guds ord är levande och kraftigt och skarpare än något tveeggat svärd, och tränger igenom tills det skiljer själ och ande, märg och led, och det är en domare över hjärtats uppsåt och tankar.
Och inget skapat är osynligt för honom, utan allt är blottat och uppenbart för hans ögon, inför vilken vi ska stå till svars.
Eftersom vi nu har en stor överstepräst som har farit upp genom himlarna, Jesus Guds Son, så låt oss hålla fast vid bekännelsen.
För vi har inte en sådan överstepräst som inte kan ha medlidande med våra svagheter, utan en som har varit frestad i allt liksom vi, fast utan synd.
Låt oss därför med frimodighet gå fram till nådens tron för att få barmhärtighet och finna nåd till hjälp i rätt tid.