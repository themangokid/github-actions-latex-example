Och Petrus och Johannes gick tillsammans upp till templet vid bönestunden som hölls vid den nionde timmen.
Då bar man dit en man som hade varit lam från födelsen, och som man varje dag satte vid den tempelport som kallas Sköna porten, för att han skulle be om en gåva av dem som gick in i templet.
När han fick se Petrus och Johannes, då de skulle gå in i templet, bad han om en gåva.
Och tillsammans med Johannes fäste Petrus sina ögon på honom och sa: Se på oss.
Då såg han på dem, i förväntan att han skulle få något av dem.
Men Petrus sa: Silver och guld har jag inte, men det jag har det ger jag dig: I Jesu Kristi, nasaréns, namn: Stå upp och gå!
Han tog då honom vid högra handen och reste upp honom, och genast fick han styrka i sina fötter och vrister,
och hoppade upp, stod och gick omkring. Och han följde dem in i templet, gående och hoppande och prisande Gud.
Och allt folket såg honom gå omkring och prisa Gud.
Och de kände igen honom och såg att det var han som brukade sitta vid Sköna porten utanför templet för att be om en gåva, och de uppfylldes av häpnad och förundran över det som hade hänt med honom.
Då nu mannen som hade varit lam och blivit helad höll sig till Petrus och Johannes, strömmade allt folket, utom sig av häpnad, samman omkring dem i Salomos pelargång, som den kallas.
Och när Petrus såg det började han tala till folket: Ni män av Israel, varför förundrar ni er över detta? Eller varför stirrar ni på oss, som om vi av vår egen kraft eller gudsfruktan har gjort att han kan gå?
Abrahams och Isaks och Jakobs Gud, våra fäders Gud, har förhärligat sin Son Jesus, som ni utlämnade och förnekade inför Pilatus, när han hade beslutat att frige honom.
Men ni förnekade den Helige och Rättfärdige och begärde att en man, en mördare, skulle friges åt er,
och ni dödade Livets Furste, som Gud har uppväckt från de döda. Det är vi vittnen till.
Och genom tron på hans namn har denne som ni ser och känner fått styrka av hans namn. Och tron som kommer genom honom har gett honom hans fulla hälsa inför er alla.
Men nu vet jag, bröder, att varken ni eller era rådsherrar visste vad ni gjorde.
Men det som Gud har förutsagt genom alla sina profeters mun, att Kristus skulle lida, det har han på detta sätt låtit gå i uppfyllelse.
Ångra er därför och vänd om, så att era synder blir utplånade,
och för att tider av vederkvickelse ska komma från Herrens ansikte, och han sänder Jesus Kristus, han som tidigare blev förkunnad för er.
Honom måste himlen ta emot tills de tider kommer då allt, som Gud har talat om genom alla sina heliga profeters mun från världens början, ska bli upprättat igen.
För Mose har ju sagt till fäderna: En profet som är lik mig ska Herren er Gud låta stå upp åt er från era bröder. Lyssna till honom i allt vad han säger till er.
Och det ska ske att var och en själ som inte lyssnar till den profeten ska utrotas ur folket.
Och även alla profeterna från Samuel och de som kom efter, så många som har talat, har också förutsagt dessa dagar.
Ni är barn av profeterna och av det förbund som Gud har gjort med våra fäder, när han sa till Abraham: I din säd ska alla släkten på jorden bli välsignade.
Efter att Gud låtit sin Son Jesus uppstå, sände han honom först till er för att välsigna er, genom att var och en av er vänder om från sina onda gärningar.