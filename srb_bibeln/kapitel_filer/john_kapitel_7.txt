Därefter vandrade Jesus omkring i Galileen, för han ville inte vandra omkring i Judeen, eftersom judarna var ute efter att döda honom.
Judarnas lövhyddohögtid var nu nära.
Då sa hans bröder till honom: Bege dig härifrån och gå till Judeen, så att också dina lärjungar kan se dina gärningar, som du gör.
För ingen gör något i hemlighet när han själv önskar bli känd. Om du gör sådana ting, visa dig då för världen.
För inte ens hans bröder trodde på honom.
Då sa Jesus till dem: Min tid har ännu inte kommit, men för er är den rätta tiden alltid inne.
Världen kan inte hata er, men mig hatar den, därför att jag vittnar om den att dess gärningar är onda.
Gå ni upp till denna högtid. Jag går inte upp till denna högtid ännu, eftersom min tid ännu inte är inne.
Sedan han hade sagt detta till dem, stannade han kvar i Galileen.
Men när hans bröder hade gått upp, då gick också han upp till högtiden, inte öppet utan som om det var i hemlighet.
Då sökte judarna efter honom under högtiden och sa: Var är han?
Och bland folket talades det mycket i det tysta om honom. En del sa: Han är god. Andra sa: Nej, utan han vilseleder folket.
Men ingen talade öppet om honom av rädsla för judarna.
Då nu halva högtiden var förbi, gick Jesus upp till templet och undervisade.
Och judarna blev förvånade och sa: Hur kan denne som inte har studerat förstå Skrifterna?
Jesus svarade dem och sa: Min lära är inte min, utan hans som har sänt mig.
Om någon vill göra hans vilja ska han förstå om läran är från Gud eller om jag talar av mig själv.
Den som talar av sig själv, han söker sin egen ära, men den som söker hans ära som har sänt honom, han är sann och orättfärdighet finns inte i honom.
Gav inte Mose er lagen? Och ändå håller ingen av er lagen. Varför vill ni döda mig?
Folket svarade och sa: Du har en ond ande. Vem vill döda dig?
Jesus svarade och sa till dem: En gärning gjorde jag, och ni blev alla förvånade.
Därför gav Mose er omskärelsen - inte så, att den är från Mose, utan den är från fäderna - och ni omskär en människa på sabbaten.
Om nu en människa tar emot omskärelsen på sabbaten, för att man inte ska bryta mot Mose lag, är ni då arga på mig, därför att jag gjorde en människa helt frisk på sabbaten?
Döm inte efter skenet, utan döm en rättvis dom.
Då sa några av dem från Jerusalem: Är det inte honom som de vill döda?
Och se, han talar öppet, och de säger ingenting till honom. Har då rådsherrarna verkligen blivit övertygade om att denne är den sanne Kristus?
Men vi vet varifrån den här mannen är, men när Kristus kommer vet ingen varifrån han är.
Då ropade Jesus medan han undervisade i templet och sa: Ja, ni känner mig och ni vet varifrån jag är. Och jag har inte kommit av mig själv, men den som har sänt mig, han är sann, han som ni inte känner.
Men jag känner honom, för jag är från honom och han har sänt mig.
Då försökte de gripa honom. Men ingen kom med sin hand vid honom, eftersom hans stund ännu inte var inne.
Men många bland folket trodde på honom, och de sa: När Kristus kommer, ska han göra fler mirakler än denne har gjort?
Sådant fick fariseerna höra folket i smyg säga om honom. Då skickade fariseerna och översteprästerna ut tempelvakter för att gripa honom.
Men Jesus sa till dem: Ännu en kort tid är jag hos er, och sedan går jag till honom som har sänt mig.
Ni ska söka efter mig men inte finna mig, och där jag är, dit kan ni inte komma.
Då sa judarna till varandra: Vart tänker denne gå, eftersom vi inte ska finna honom? Inte tänker han väl gå till dem som är kringspridda bland grekerna och undervisa grekerna?
Vad är det för ett ord som han sa: Ni ska söka mig men inte finna mig? Och där jag är, dit kan ni inte komma?
Men på den sista dagen i högtiden, som också var den största, stod Jesus och ropade, och sa: Om någon törstar, så kom till mig och drick.
Den som tror på mig, såsom Skriften säger, ur hans innersta ska strömmar av levande vatten flyta fram.
Men detta sa han om Anden, som de som tror på honom skulle få. För den Helige Ande var ännu inte given, eftersom Jesus inte ännu hade blivit förhärligad.
När därför många av folket hörde detta tal sa de: Denne är i sanning profeten.
Andra sa: Denne är Kristus. Men några sa: Inte kommer väl Kristus från Galileen?
Säger inte Skriften att Kristus kommer från Davids säd och från staden Betlehem, som David kom ifrån?
Då uppstod det delade meningar bland folket för hans skull.
Och några av dem ville gripa honom, men ingen lade sina händer på honom.
Då kom tempelvakterna tillbaka till översteprästerna och fariseerna, och de sa till dem: Varför har ni inte fört hit honom?
Tempelvakterna svarade: Aldrig har någon människa talat så som den mannen.
Då svarade fariseerna dem: Har ni också blivit vilseledda?
Inte har väl någon av rådsherrarna eller fariseerna trott på honom?
Men detta folk, som inte känner lagen, är förbannat.
Nikodemus sa till dem, han som kom till honom om natten och själv var en av dem:
Inte dömer vår lag någon, utan att man först hör honom och får veta vad han gör?
De svarade och sa till honom: Inte är väl du också från Galileen? Undersök och se, att ingen profet har kommit från Galileen.
Och var och en gick hem till sitt.