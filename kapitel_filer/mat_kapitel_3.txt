Vid den tiden kom Johannes Döparen och predikade i Judeens öken
och sa: Omvänd er för himmelriket är nära.
För han är den som profeten Jesaja talade om, när han sa: En röst ropar i öknen: Bered Herrens väg, gör hans stigar raka.
Och Johannes hade kläder av kamelhår och ett läderbälte om midjan, och hans mat var gräshoppor och vildhonung.
Då gick Jerusalem, hela Judeen och hela landet kring Jordan ut till honom,
bekände sina synder och lät döpa sig av honom i Jordan.
Men då han såg att många av fariseerna och sadduceerna kom till hans dop, sa han till dem: Ni huggormsyngel, vem har fått er att tro att ni kan fly undan den kommande vreden?
Bär därför sådan frukt som hör till omvändelsen.
Och tänk inte att ni kan säga till er själva: Vi har Abraham till far. För jag säger er att Gud av dessa stenar kan uppväcka barn åt Abraham.
Och redan nu är yxan satt till roten på träden. Därför blir vart och ett träd som inte bär god frukt avhugget och kastat i elden.
Jag döper er i sanning i vatten till omvändelse, men han som kommer efter mig är starkare än jag. Jag är inte värdig att bära hans sandaler. Han ska döpa er med den Helige Ande och eld.
Han har sin kastskovel i handen, och han ska noga rensa sin tröskplats och samla sitt vete i ladan, men agnarna ska han bränna upp i en outsläcklig eld.
Då kom Jesus från Galileen till Jordan, till Johannes, för att låta döpa sig av honom.
Men Johannes försökte hindra honom och sa: Jag behöver döpas av dig, och du kommer till mig?
Då svarade Jesus och sa till honom: Låt det ske nu, för på detta sätt ska vi göra för att uppfylla all rättfärdighet. Då tillät han honom det.
Och när Jesus hade blivit döpt, steg han genast upp ur vattnet, och se, då öppnades himlarna för honom, och han såg Guds Ande sänka sig ner som en duva och komma över honom.
Och se, en röst från himlen sa: Denne är min älskade Son. I honom har jag ett gott behag.